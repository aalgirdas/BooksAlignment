Franz Kafka.

Procesas.


PIRMAS SKYRIUS
Areštas. Pokalbis su ponia Grubach.
Paskui — panelė Biurstner
Kažkas, matyt, apšmeižė Jozefą K., nes, nepadaręs nieko bloga, jis buvo vieną rytą areštuotas. Ponios Grubach, jo buto šeimininkės, virėja, kasdien apie aštuntą atnešdavusi jam pusryčius, šįsyk nepasirodė. Taip dar niekada nebuvo atsitikę. K. luktelėjo valandėlę, išvydo, nepakilęs iš lovos, priešais gyvenančią senutę, kuri neįprastai smalsiai stebėjo jį pro langą, o paskui, sykiu pajutęs kažkokį nesmagumą ir alkį, paskambino. \ duris tučtuojau kažkas pasibeldė, ir į kambarį įėjo vyriškis, kurio K. ligi šiol niekada nebuvo matęs tuose namuose. Jis buvo lieknas, bet suręstas tvirtai, vilkėjo tartum gyte apgijusią juodą eilutę, kuri buvo panaši į kelioninį kostiumą su daugybe klosčių, kišenių, sagčių bei sagų ir sujuosta diržu ir todėl atrodė labai praktiška, nors ir negalėjai suprasti, kam visos tos detalės reikalingos.
— Kas tamsta per vienas? — paklausė K., skubiai sėsdamasis lovoje.
Bet vyriškis nuleido klausimą negirdomis, lyg jo pasirodymas būtų paprasčiausias daiktas, ir tik pasiteiravo:
— Tamsta skambinai?
— Tegu Ana atneša man pusryčius,— tarė K., tylomis atidžiai stebėdamas nepažįstamąjį ir mėgindamas sumoti, kas gi tas žmogus galėtų būti. Tačiau šis nesidavė ilgai stebimas, nusigręžė į duris, truputėlį pravėrė jas ir pasakė kažkam, matyt, stovinčiam prie pat durų:
— Jis prašo, kad Ana atneštų jam pusryčius.
Gretimame kambaryje pasigirdo kikenimas, ir iš garso sunku buvo suprasti, ar ten juokiasi vienas žmogus, ar keli. Nors iš to kikenimo nepažįstamasis negalėjo sužinoti nieko, kas jam būtų buvę naujiena, jis vis dėlto kreipėsi į K., lyg perduodamas įsakymą:
— Tai neįmanoma.

— Še tau,— tarė K., iššoko iš lovos ir greitai apsimovė kelnes.— Pažiūrėsim, kas ten sėdi gretimame kambaryje ir kaip ponia Grubach paaiškins man tokį įsibrovimą.
Tiesa, jis tuoj pat pagalvojo, kad nereikėjo šito sakyti balsiai, nes, ištaręs tuos žodžius, lyg ir pripažino nepažįstamojo teisę jį prižiūrėti, tačiau dabar jam tai atrodė nesvarbu. Nepažįstamasis vis dėlto kaip tik taip suprato jo sakinį, nes paklausė:
— Gal geriau tamsta pasiliktum čia?
— Nei čia pasiliksiu, nei apskritai su tamsta kalbėsiuos, kol pasakysi, kas tamsta per vienas.
— Aš tamstai tik gero linkiu,— pasakė vyriškis, dabar jau pats atidarydamas duris.
Gretimame kambaryje, į kurį K. įžengė lėčiau, negu norėjo, iš pirmo žvilgsnio viskas atrodė beveik taip pat kaip ir iš vakaro. Tai buvo ponios Grubach svetainė, ir gal tame kambary, prigrūstame baldų, užtiesalų, porceliano ir prikabinėtame fotografijų, šiandien buvo truputėlį erdviau negu paprastai, bet tai ne iš karto galėjai pastebėti, juoba kad didžiausia permaina buvo ta, jog jame prie atviro lango su knyga rankose sėdėjo kažkoks žmogus, kuris dabar pakėlė į K. akis.
— Tamsta turėjai pasilikti savo kambaryje! Ar Francas tamstai nesakė?
— Bet ko tamsta iš manęs nori? — paklausė K., perbėgdamas akimis nuo naujojo svečio prie to, kuris buvo pavadintas Francu ir dabar stovėjo tarpduryje, o paskui vėl pažvelgdamas į pirmąjį.
Pro atvirą langą buvo matyti ta pati moteriškė, kuri, pagauta tikro senės smalsumo, dabar irgi perėjo prie kito lango pasižiūrėti, kas čia bus toliau.
— Aš tuoj paklausiu ponią Grubach...— tarė K., pasimuistė, lyg mėgindamas ištrūkti iš tų nepažįstamųjų rankų, nors šie stovėjo tolokai nuo jo, ir buvo beeinąs.
— Ne,— pasakė vyriškis prie lango, numetė knygą ant stalelio ir atsistojo.— Tamstai nevalia išeiti, juk tamsta areštuotas.
— Panašu,— atsakė K.— O už ką? — paklausė.
— Mes negalim tamstai to pasakyti. Eik tamsta į savo kambarį ir lauk. Byla pradėta, ir viską sužinosi, kai ateis laikas. Aš ir taip nusižengiu savo pareigai, draugiškai su tamsta kalbėdamasis. Bet tikiuosi, kad niekas daugiau manęs negirdi kaip tik Francas, o Francas pats nesilaiko instrukcijų, taip maloniai su tamsta elgdamasis. Jeigu tamstai ir toliau taip seksis, kaip pasisekė su sargybiniais, tai gali būti visai ramus.
K. norėjo atsisėsti, bet ūmai pastebėjo, kad visame kambaryje nėra jokio kito krėslo, tik fotelis prie lango.
— Tamsta dar pamatysi, kad tai gryna teisybė,— pasakė Francas ir kartu su savo draugu žengė prie K.
Antrasis vyriškis buvo gerokai aukštesnis už K. ir visą laiką plekšnojo jam per pečius. Abu vyrai apžiūrėjo K. naktinius marškinius ir pasakė, kad dabar jis turėsiąs apsivilkti daug prastesnius, tačiau šiuos marškinius ir visus kitus jo baltinius jie pasaugosią ir, jeigu jo byla baigsis laimingai, paskui jam grąžinsią.
— Bus geriau, jei savo daiktus tamsta atiduosi mums, o ne į sandėlį,— aiškino jie.— Sandėly tarnautojai dažnai pasisavina kaltinamųjų daiktus, be to, praėjus tam tikram laikui, jie išparduodami, nežiūrint, ar byla jau pasibaigusi, ar dar ne. O kaip ilgai trunka tokie procesai, ypač pastaruoju metu! Aišku, galų gale sandėlis tamstai sumokėtų už tuos daiktus, tačiau ši suma visų pirma savaime bus menka, nes parduodant jų kainą nulemia ne tai, kiek už juos pasiūloma, bet tai, kiek išeina kyšiams. Be to, iš patirties yra žinoma, kad gauti pinigai, metų metus keliaudami iš rankų į rankas, gerokai aptirpsta.
K. beveik nesiklausė tų šnekų, jam nelabai rūpėjo teisė tvarkyti savo daiktus, kurią galbūt tebeturėjo; dabar jam daug svarbiau buvo išsiaiškinti savo padėtį; tačiau šitų žmonių akivaizdoje jis niekaip negalėjo susikaupti, antrojo sargybinio — juk tai galėjo būti tiktai sargybinis— visą laiką familiariai ir draugiškai baksnojamas pilvu; o pakėlęs akis K. išvysdavo prie to stambaus kūno visai nesiderinantį liesą, prakaulų veidą su didele ir kreiva nosimi ir pastebėdavo, kad vyriškis virš jo galvos rodo kažkokius ženklus savo draugui. Kas tie žmonės? Apie ką jie čia šneka? Kokioje žinyboje dirba? Juk K. gyvena valstybėje, kurioje gerbiamos žmogaus teisės, aplink viešpatauja ramybė, visi įstatymai tebegalioja. Kas išdrįso jį užpulti jo paties namuose? Jis visuomet buvo linkęs į viską žiūrėti lengvai, patikėti blogiausiu dalyku tik tuomet, kai šis jau įvykdavo, nesirūpinti ateitimi, kad ir koks pavojus grėstų. Bet šį kartą K. atrodė, kad taip elgtis negerai, nors viską galėjai palaikyti pokštu, šiurkščiu pokštu, kurį nežinia dėl ko, gal todėl, kad šiandien buvo jo trisdešimtasis gimtadienis, iškrėtė kolegos iš banko, aišku, tai buvo visai galimas daiktas, galbūt reikėjo tiktai nusijuokti sargybiniams į akis, ir jie būtų taip pat pradėję juoktis, gal čia buvo pasiuntiniai, tiesiog iš gatvės paimti, juk

jie visai panašūs į tokius; vis dėlto šįsyk, vos pirmą kartą išvydęs sargybinį Francą, K. nusprendė nepaleisti iš rankų nė menkiausio pranašumo, kurį galbūt turėjo prieš tuos žmones. K. nutarė, kad bus menka bėda, jei vėliau kolegos ims kalbėti, jog jis nesuprantąs juokų; užtat gerai prisiminė — nors nebuvo įpratęs mokytis iš patirties — kelis šiaip jau visai nereikšmingus atvejus, kai jis, ne taip, kaip jo draugai, sąmoningai, nė truputėlio nenujausdamas galimų padarinių, pasielgė neatsargiai ir paskui už tai buvo gyvenimo nubaustas. Tas neturėjo pasikartoti, bent jau šį kartą. Jeigu čia buvo komedija, tai K. nusprendė suvaidinti ją iki galo.
Kol kas jis dar buvo laisvas.
— Atleiskite,— tarė K. ir pro sargybinių tarpą skubiai nuėjo į savo kambarį.
— Atrodo, kad jis visai sukalbamas žmogus,— pasigirdo jam už nugaros.
Savo kambary K. iš karto ėmė traukyti rašomojo stalo stalčius; viskas juose gulėjo kuo tvarkingiausiai, bet susijaudinęs jis niekaip negalėjo rasti asmens dokumentų, kurių kaip tik ieškojo. Pagaliau, radęs dviratininko pažymėjimą, jau buvo beeinąs su juo pas sargybinius, bet paskui tas dokumentas pasirodė jam per menkas, ir jis ėmė ieškoti toliau, kol rado metrikus. Kai K. sugrįžo į gretimą kambarį, atsivėrė priešinės durys, ir buvo beįžengianti vidun ponia Grubach. Jos figūra šmėkštelėjo tarpdury tik vieną akimirką, nes, vos pastebėjusi K., ponia Grubach aiškiai sumišo, atsiprašė, išnyko ir labai atsargiai uždarė duris.
— Prašom, prašom,— suspėjo pasakyti K.
Jis taip ir liko stovėti kambario viduryje, laikydamas rankoje savo dokumentus, vis dar žiūrėdamas į duris, kurios daugiau jau nebe- atsivėrė, ir krūptelėjo tik sušukus sargybiniams, kurie sėdėjo prie staliuko po atviru langu ir, kaip pastebėjo K., šveitė jo pusryčius.
— Kodėl ji neįėjo? — paklausė K.
— Jai negalima,— pasakė aukštasis sargybinis.— Juk tamsta areštuotas.
— Kaip aš galiu būti areštuotas? Ir dar šitaip?
— Ir vėl tamsta pradedi,— tarė sargybinis, mirkydamas sviestu apteptą duonos riekutę į indelį su medum.— \ tokius klausimus mes neatsakinėjam.
— Turėsit atsakyti,— tarė K.— Štai mano asmens dokumentai! O dabar malonėkit parodyt savuosius, ir visų pirma — arešto orderį.

— Viešpatie! — sušuko sargybinis.— Kodėl tamsta niekaip negali susitaikyti su savo padėtim? Atrodo, lyg tyčia stengiesi be jokio reikalo erzinti mus, žmones, kurie šiuo metu, ko gero, yra tamstai artimesni už visus artimuosius!
— Tikrai, tikrai, patikėk tamsta,— pridūrė Francas, nekeldamas prie lūpų kavos puoduko, kurį laikė rankoje, ir žvelgdamas į K. ilgu, galbūt reikšmingu, bet nesuprantamu žvilgsniu.
Pats to nenorėdamas, K. irgi tokiu pat žvilgsniu atsakė Francui, bet paskui pliaukštelėjo ranka per savo popierius ir pakartojo:
— Štai mano asmens dokumentai!
— O kas mums darbo tie dokumentai? — dabar jau sušuko aukštasis sargybinis.— Tamsta elgiesi pikčiau už mažą vaiką. Ko tamsta iš mūsų nori? Nejaugi tikiesi greičiau užbaigti savo didelį nelemtą procesą, diskutuodamas apie asmens dokumentus ir arešto orderį su mumis, paprastais sargybiniais? Mudu — smulkūs valdininkai, beveik visai nenusimanome apie asmens dokumentus ir su tamstos byla turime tik tiek bendra, kad saugome tamstą po dešimt valandų per dieną ir už tai gauname algą. Tai štai kas mes esame, tačiau įstengiame suprasti, kad aukštieji organai, kuriems mes tarnaujame, prieš duodami įsakymą areštuoti žmogų, pirmiau gerai išsiaiškina arešto priežastį ir suimtojo asmenybę. Čia negali būti klaidos. Juk mūsų organas, kiek aš jį pažįstu,— tiesa, pažįstu tik žemiausius valdininkus,— neieško kaltės tarp gyventojų; kaltė, kaip parašyta įstatyme, pati jį pritraukia, ir tuomet jis turi siųsti mus, sargybinius. Toks yra įstatymas. Kokia čia gali būti klaida?
— Aš nežinau tokio įstatymo,— tarė K.
— Tai pats tamsta kaltas, — pasakė sargybinis.
— Tas įstatymas turbūt egzistuoja tiktai jūsų galvose,— tarė K., bandydamas kaip nors įsiskverbti į sargybinių mintis, pakreipti jas savo naudai arba pats jomis persiimti.
Tačiau sargybinis tiktai šaltai atrėžė:
— Tamsta patirsi jį savo kailiu!
O Francas įsiterpė:
— Matai, Vilemai, jis prisipažįsta nežinąs įstatymo, bet vis tiek tvirtina esąs nekaltas.
— Tavo teisybė, bet jam nieko neišaiškinsi,— atsiliepė antrasis.
K. nieko daugiau nebeatsakė; ar verta, galvojo jis, leistis dar labiau suklaidinamam to, ką plepa šitie žemiausi valdininkai, kaip jie patys save vadina? Juk jie vis tiek kalba apie dalykus, kurių nė išmanyt

neišmano. Ir tik iš kvailumo taip pasitiki savimi. Užteks man persimesti vienu kitu žodžiu su sau lygiu žmogum, ir viskas paaiškės daug greičiau nei po ilgiausių šnekų su šitais. K. perėjo kelis kartus per kambarį, pamatė, kaip senoji moteriškė anapus gatvės atsitempė apsikabinusi prie lango dar labiau sukriošusį senį. Reikėjo kaip nors užbaigti šitą spektaklį.
— Veskite mane pas savo viršininką,— tarė K.
— Tik tada, kai jis pats to panorės, ne anksčiau,— atsakė Vilemu pavadintas sargybinis.— O dabar,— pridūrė,— patarčiau tamstai eit į savo kambarį, sėdėt ramiai ir laukt, kas bus nuspręsta su tamsta daryti. Patariame neeikvoti jėgų tuštiems samprotavimams, geriau susikaupk, nes iš tamstos bus daug pareikalauta. Tamsta elgeisi su mumis ne taip, kaip mes nusipelnėme savo palankumu, tamsta užmiršai, kad mes, kad ir kokie menki būtume, bent jau kol kas, palyginti su tamsta, esame laisvi žmonės. O tai nemažas pranašumas. Tačiau mes galime atnešti tamstai ko nors užkąsti iš kavinės anapus gatvės, jeigu turi pinigų.
Nieko neatsakydamas į šį pasiūlymą, K. valandėlę stovėjo tylomis. Kas atsitiktų, jeigu jis imtų ir atidarytų duris į gretimą kambarį ar net prieškambarį? Gal tuodu nė neišdrįstų jo sulaikyti, gal tai ir būtų pati paprasčiausia išeitis — elgtis be jokios atodairos? Bet galimas daiktas, kad anuodu jį vis dėlto sučiuptų, ir tuomet, kartą jau parblokštas, jis netektų to pranašumo, kurį tam tikra prasme dar jautė prieš juos. Todėl K. pasirinko patikimesnį variantą, nusprendė leisti viskam tekėti savo vaga ir nuėjo į savo kambarį. Nei jis, nei sargybiniai neištarė nė žodžio.
K. nugriuvo į lovą ir pasiėmė nuo prausyklos gražų obuolį, kurį dar vakar vakare pasiliko pusryčiams. Dabar tai buvo visi jo pusryčiai, ir, kaip jis įsitikino atsikandęs pirmą didelį kąsnį, daug geresni už pusryčius iš purvinos naktinės kavinės, kuriuos būtų galėjęs gauti per sargybinių malonę. Jis jautėsi gerai ir tvirtai; tiesa, šįryt nenuėjo į darbą banke, tačiau, turint galvoje palyginti aukštas jo pareigas, tai atleistina. Kažin, ar verta sakyti, kodėl iš tikrųjų pavėlavo? Jis nusprendė pasakyti. Jeigu juo nepatikėtų,— o tai šiuo atveju būtų visai suprantama,— jis galėtų pasikviesti liudininkais ponią Grubach arba net ir tuos du senius iš anapus gatvės, kurie dabar tikriausiai vėl žygiavo prie kito lango. K. stebėjosi,— stebėjosi, bent jau svarstydamas sargybinių požiūriu,— kad jie vėl įvijo jį į kambarį ir paliko visai vieną čionai, kur jis turėjo bent dešimtį galimybių nusižudyti. Tiesa, sugrįžęs prie savo požiūrio, čia pat paklausė save, dėl ko turėtų žudytis. Nejau dėl to, kad tuodu sėdi gretimame kambaryje ir valgo jo pusryčius? Nusižudyti būtų taip beprasmiška, jog jis, net ir norėdamas, negalėtų taip padaryti — vien dėl to, kad toks žingsnis būtų beprasmiškas. Jeigu siauras sargybinių protas taip nekristų į akis, galėtum pamanyti, kad ir jie yra taip pat įsitikinę ir nemato jokio pavojaus palikti jį vieną. Jeigu jiems patinka, tegu sau dabar žiūri, kaip jis eina prie sieninės spintelės, kurioje laikė butelį geros degtinės, kaip išgeria vieną taurelę vietoj pusryčių, o antrą — dėl drąsos, nors toks atsargumas ir buvo reikalingas tik tuo neįtikėtinu atveju, jei drąsos galėtų prireikti.
Staiga jį taip išgąsdino riktelėjimas iš gretimo kambario, kad jis net kaukštelėjo dantimis į taurelės kraštą.
— Tamstą šaukia inspektorius! — pasigirdo balsas.
K. išgąsdino tiktai pats riksmas, tas trumpas, kapotas kareiviškas riksmas, kurio jis visai nesitikėjo išgirsti iš sargybinio Franco. O pačiu įsakymu jis labai apsidžiaugė.
— Pagaliau! — sušuko jis, uždarė spintelę ir tučtuojau nuskubėjo į svetainę.
Ten stovėjo abu sargybiniai ir, lyg tai būtų savaime suprantama, vėl parvijo K. atgal į jo kambarį.
— Kas tamstai šovė į galvą? — ėmė šaukti jie.— Nejau vienmarškinis eisi pas inspektorių? Jis lieps ir tamstą, ir mudu išplakti.
— Paleiskit mane, po velnių! — sušuko K., nuvarytas jau iki pat drabužių spintos.— Jeigu žmogų užpuoli lovoje, nėra ko tikėtis, kad rasi jį su fraku.
— Nieko nebus,— atsakė sargybiniai, kurie visuomet, kai tik K. imdavo šaukti, visiškai nusiramindavo, beveik nuliūsdavo, šitaip jį sutrikdydami ir iš dalies prablaivindami.
— Juokingos ceremonijos! — suniurzgėjo jis, bet jau nusikabino nuo kėdės švarką ir palaikė jį truputį abiem rankom, lyg pavesdamas sargybiniams spręsti, ar bus geras. Tuodu papurtė galvas.
— Reikia juodo švarko,— pasakė jie.
K. numetė švarką ant grindų ir pasakė, pats nesuprasdamas, ką turi galvoje:
— Juk tai dar ne teismo posėdis.
Sargybiniai nusišypsojo, bet neatlyžo:
— Reikia juodo švarko.
— Gerai jau, gerai, kad tik greičiau,— tarė K., pats atidarė spintą, ilgai rausėsi tarp daugybės drabužių, išsirinko patį geriausią juodą

kostiumą, kuris jam taip gražiai gulėjo, jog mažne kėlė visų pažįstamų susižavėjimą, susirado naujus marškinius ir ėmė rūpestingai rengtis. Slapčiomis galvojo, kad vis dėlto pavyko paspartinti visą eigą, nes sargybiniai užmiršo nuvaryti jį į vonią. Jis dirsčiojo į juos būgštaudamas, kad jie dar gali prisiminti, bet sargybiniams tai, aišku, neatėjo nė į galvą, užtat Vilemas neužmiršo pasiųsti Franco pranešti inspektoriui, kad K. rengiasi.
Baigus rengtis, Vilemas nuvedė jį per tuščią svetainę į kitą kambarį, kurio suveriamos durys jau buvo plačiai atidarytos. K. gerai žinojo, kad šiame kambaryje neseniai apsigyveno kažkokia panelė Biur- stner, mašininkė, kuri labai anksti išeidavo į darbą, vėlai pareidavo namo ir su K. tik pasilabindavo, daugiau nieko. Dabar naktinis stalelis buvo atitrauktas nuo jos lovos ir paverstas tardytojo stalu, o už jo sėdėjo inspektorius. Jis buvo užsikėlęs koją ant kojos ir vieną ranką laikė užmetęs ant kėdės atlošo.
Kambario kampe stovėjo trys jauni vyrai ir apžiūrinėjo panelės Biurstner fotografijas, prisegtas prie demblio ant sienos. Ant praviro lango rankenos kabojo balta palaidinukė. Kitoje gatvės pusėje lange vėl glūdojo abudu seniai, tik dabar jų kompanija dar padidėjo, nes už jų nugarų, gerokai aukštesnis už juos, maigydamas ir sukdamas pirštais savo rusvą barzdelę, stovėjo kažkoks vyriškis atlapa krūtine.
— Jozefas K.? — paklausė inspektorius, ko gero, vien tam, kad atkreiptų į save išsiblaškiusį K. žvilgsnį.
K. linktelėjo.
— Tamstą turbūt labai nustebino šio ryto įvykiai? — paklausė inspektorius, abiem rankom subraukdamas į krūvą kelis ant stalo gulėjusius daiktus — žvakę, degtukus, kažkokią knygą ir adatų pagalvėle,— lyg tų dalykų jam būtų reikėję apklausai.
— Aišku,— atsakė K., pagautas smagaus jausmo, kad pagaliau stovi prieš protingą žmogų ir gali pasikalbėti su juo apie savo reikalą.— Aišku, aš buvau nustebintas, bet tik jau ne labai.
— Ne labai? — paklausė inspektorius, statydamas žvakę į stalelio vidurį ir rikiuodamas aplink ją visus kitus daiktus.
— Tamsta tikriausiai mane ne taip supratai,— skubiai ėmė aiškinti K.— Norėjau pasakyti...— jis nutilo ir apsidairė po kambarį, ieškodamas krėslo.— Ar galėčiau atsisėsti? — paklausė.
— Tai nepriimta,— atsakė inspektorius.
— Nbrėjau pasakyti,— kalbėjo nebeužsikirsdamas K.,— kad tai mane, žinoma, labai nustebino, tačiau, kai žmogus gyveni pasaulyje

trisdešimt metų ir turi prasimušti vien savo jėgomis, kaip kad man buvo skirta, tai apsipranti su netikėtumais ir per daug nesidedi jų į širdį. Ypač tokio kaip šiandien.
— O kodėl ypač tokio kaip šiandien?
— Nesakau, kad visai tai laikau pokštu,— mano supratimu, pokštui to jau būtų per daug. Tokiame pokšte turėtų dalyvauti ir pensiono gyventojai, ir jūs visi, o tai jau viršija pokšto ribas. Taigi nesakau, kad tai pokštas.
— Taip, teisybė,— tarė inspektorius, skaičiuodamas degtukus dėžutėje.
— Tačiau, antra vertus,— kalbėjo toliau K., kreipdamasis į visus esančius kambaryje: jam labai norėjosi patraukti dėmesį ir tų trijų, kurie žiūrinėjo fotografijas,— tačiau, antra vertus, ta istorija negali būti ir labai reikšminga. Sprendžiu iš to, kad esu apkaltintas, bet nejaučiu nė mažiausios kaltės, už kurią mane galėtų kas apkaltinti. Bet ir tai antraeilis dalykas, svarbiausia — kas mane apkaltino? Koks organas veda procesą? Argi tamstos valdininkai? Nė vienas iš jūsų neturit uniformos, jeigu uniforma nelaikysim tamstos,— jis parodė į Francą,— drabužių, bet ir tai greičiau tik kelioninis kostiumas. Reikalauju atsakyti į šituos klausimus ir esu įsitikinęs, kad, viską išsiaiškinę, mes kuo širdingiausiai atsisveikinsim.
Inspektorius nusviedė degtukų dėžutę ant stalo.
— Tamsta labai klysti,— atsakė jis.— Ir šitie ponai, ir aš pats esame tiktai antraeilės figūros tamstos byloje ir beveik nieko apie ją nežinome. Nors ir nešiotume pačias tikriausias uniformas, nuo to tamstos reikalai nė kiek nepablogėtų. Aš net negaliu pasakyti, kad esi apkaltintas, tikriau, nežinau, ar tamsta iš viso kuo nors kaltinamas. Tamsta areštuotas, tas teisybė, bet daugiau aš nieko nežinau. Gal sargybiniai tamstai dar ko nors priplepėjo, bet tai ir tėra plepalai. Tačiau nors ir neatsakau į tamstos klausimus, vis dėlto noriu patarti: mažiau galvok tamsta apie mus ir apie tai, kas tamstos laukia, geriau galvok apie save. Ir nekelk tokio triukšmo su savo nekaltumu, tai menkina šiaip jau neblogą įspūdį, kurį tamsta mums darai. Ir apskritai reikėtų mažiau šnekėti, beveik viską, ką tamsta dabar pasakei, buvo galima suprasti ir iš tamstos laikysenos, net jeigu būtum ištaręs tik porą žodžių; beje, visa tai per daug naudos tamstai nedavė.
K. įsmeigė į inspektorių akis. Gavo pamoką kaip mokinukas, ir dar, ko gero, iš jaunesnio žmogaus? Buvo išbartas už atvirumą? O apie tai, už ką jis yra areštuotas ir kas paliepė areštuoti, taip nieko ir nesužinojo? K. susijaudino, ėmė vaikštinėti po kambarį iš vieno galo į kitą, niekas jam šito nedraudė; atsismaukė rankogalius, persibraukė ranka sau per krūtinę, pasiglostė plaukus, praėjo pro anuos tris ponus, sumurmėjo: „Juk tai beprasmiška“,— o šie atsigręžė ir pažvelgė į jį draugiškai, tačiau rimtai,— pagaliau vėl sustojo prie inspektoriaus stalo.
— Prokuroras Hastereris — geras mano bičiulis,— tarė jis.— Ar galėčiau jam paskambinti?
— Žinoma,— atsakė inspektorius.— Tiktai nesuprantu, kokią tai galėtų turėti prasmę. Nebent tamsta norėtum pasikalbėti su juo kokiu asmeniniu reikalu.
— Kokią prasmę? — sušuko K., labiau apstulbęs nei supykęs.— Kas gi tamsta toks? Ieškai prasmės, o pats darai tokius beprasmiškus dalykus, kad baisu žiūrėti! Stačiai akmuo gali pravirkti! Pirmiausia šitie ponai užpuolė mane, o dabar štai sėdi ar stovi sau aplinkui ir šokdina prieš tamstą. Ir dar klausi, kokia prasmė skambinti prokurorui, kai aš, pasak tamstos, esu areštuotas. Gerai, neskambinsiu.
— Na jau, na,— pasakė inspektorius, mosteldamas ranka link prieškambario, kuriame buvo telefonas.— Prašom skambinti.
— Ne, dabar nebenoriu,— tarė K. ir nuėjo prie lango.
Antroje gatvės pusėje visa kompanija žiūrėjo kaip žiūrėjusi pro
langą, bet atrodė, kad jie truputėlį sunerimo, kai K. priėjo artyn. Senukai jau buvo bekylą nuo palangės, bet vyriškis, stovintis jiems už nugarų, juos nuramino.
— Irgi mat atsirado žiūrovai,— garsiai sušuko K. inspektoriui, rodydamas pirštu pro langą.— Dinkit iš ten,— suriko jis per gatvę.
Visi trys tuoj atsitraukė porą žingsnių, abu senukai net užlindo už vyriškio, kuris uždengė juos savo plačiu stuomeniu ir, sprendžiant iš jo lūpų judesių, kažką jiems pasakė, nors iš taip toli žodžių nebuvo galima suprasti. Bet visiškai žiūrovai nepranyko, atrodė, lyg jie lauktų progos vėl nepastebimai prisiartinti.
— Kokie įkyrūs, įžūlūs žmonės! — pasakė K., atsigręždamas į kambarį.
Pašnairavęs į inspektorių, K. nusprendė, kad šis, ko gero, jam pritaria. Bet galėjo būti ir taip, kad inspektorius visai nesiklausė, nes laikė prispaudęs ranką prie stalo ir sakytum tyrinėjo savo pirštų ilgį. Abu sargybiniai sėdėjo ant siuvinėtu užtiesalu apdengto lagamino ir trynėsi rankomis kelius. Trys vyrai, įsisprendę į šonus, be tikslo dairėsi aplinkui. Buvo tylu lyg kokioje visų užmirštoje kontoroje.

— Taigi, gerbiamieji ponai,— sušuko K., ir valandėlę jam atrodė, kad visi jie sėdi jam ant pečių,— sprendžiant iš tamstų povyzų, mano byla atrodo lyg ir baigta. Manau, kad bus geriausia, jei mes nesiginčysime, ar tamstų elgesys pateisinamas, ar nepateisinamas, ir taikiai užbaigsime visą istoriją rankų paspaudimu. Jeigu tamstos irgi esate tos pačios nuomonės, tada — prašom...
Jis žengė prie inspektoriaus stalelio ir ištiesė ranką.
Inspektorius pakėlė akis, pakramtė lūpą ir pažvelgė į ištiestą ranką; K. vis dar tikėjosi, kad jis paduos savąją. Tačiau šis atsistojo, pasiėmė kietą apskritą skrybėlę, gulėjusią ant panelės Biurstner lovos, ir atsargiai užsidėjo abiem rankom ant galvos, lyg ta skrybėlė būtų visai nauja ir jis ją pirmą sykį matuotųsi.
— Kaip paprastai tamstai viskas atrodo! — tarė jis K.— Tamstos nuomone, mums reikėtų taikiai užbaigti visą tą istoriją? Ne, ne, tai tikrai neįmanoma. Tačiau, antra vertus, visai nenoriu pasakyti, kad tamstai reikėtų nusiminti. O kam? Juk tamsta tiktai areštuotas, nieko daugiau. Aš turėjau tamstai tai pranešti, pranešiau ir pamačiau, kaip tamsta į tai reagavai. Tuo šiandien ir užbaigsim, galim atsisveikinti, tiesa, tik laikinai. Tamsta dabar turbūt nori eit į banką?
— [ banką? — paklausė K.— O aš maniau, kad esu areštuotas.
K. paklausė truputį įžūliai, mat nors inspektorius ir nepaspaudė rankos, jis jautėsi vis labiau nepriklausomas nuo tų žmonių, ypač po to, kai inspektorius atsistojo. K. žaidė su jais. Ketino net vytis juos iki pat vartų ir siūlytis, kad jį areštuotų, jeigu jie pamėgintų išeiti. Todėl pakartojo:
— Kaipgi galiu eit į banką, jei esu areštuotas?
— Ak, šit kas,— pasakė inspektorius, jau stovėdamas prie durų.— Tamsta manęs nesupratai. Aišku, tamsta areštuotas, bet tai neturi trukdyti tamstai dirbti savo darbą. Tas neturi keisti nė tamstos įprasto gyvenimo būdo.
— Jei taip, tai areštas ne toks jau baisus,— tarė K., prieidamas prie pat inspektoriaus.
— Kitaip aš niekad ir nemaniau,— atsakė šis.
— Bet tuomet, ko gero, nebuvo didelio reikalo nė pranešti man apie areštą,— pasakė K., žengdamas dar arčiau.
Kiti irgi priėjo artyn. Visi dabar buvo susirinkę į vieną daiktą prie pat durų.
— Tai buvo mano pareiga,— tarė inspektorius.
— Kvaila pareiga,— neatlyžo K.

— Galbūt,— pasakė inspektorius,— bet negaiškime laiko tokioms kalboms. Maniau, kad tamsta nori eit į banką. O kadangi tamsta kimbi prie kiekvieno žodžio, tai noriu pridurti: aš neverčiu tamstos eit į banką, tik maniau, kad tamsta to nori. Kad tamstai būtų lengviau tai padaryti ir kad tamstos atėjimas į banką kuo mažiau kristų kitiems į akis, pakviečiau čionai palydėti tamstos šituos tris ponus, tamstos kolegas.
— Ką? — sušuko K., su nuostaba pažvelgdamas į tą trejetą.
Šitie pilki, anemiški jaunuoliai, įstrigę jam į atmintį tik kaip grupė
prie fotografijų, tikrai buvo tarnautojai iš jo banko, ne, ne kolegos,— šitaip juos pavadinti buvo per daug drąsu, ir tai rodė, kad inspektorius ne toks jau visažinis,— tačiau jie tikrai buvo žemesnieji banko tarnautojai. Ir kaip K. jų iki šiol nepastebėjo? Kaip smarkiai turėjo prirakinti jo dėmesį inspektorius ir sargybiniai, jei jis nepažino šito trejeto? Nepaslankaus, amžinai mosikuojančio rankomis Rabenšteine- rio, šviesiaplaukio Kulicho su giliai įdubusiomis akimis ir Kaminerio su jo nepakenčiama šypsena, atsirandančia dėl chroniško raumenų spazmo.
— Labas rytas,— pasakė K. po valandėlės ir padavė ranką tiems trims ponams, kurie, mandagiai nusilenkę, ją paspaudė.— Visai nepažinau jūsų. Na ką gi, eisim į darbą, ar ne?
Banko tarnautojai suskato juoktis ir uoliai linkčioti, lyg visą laiką tik to ir būtų laukę, o kai K. pasigedo savo skrybėlės, kuri liko gulėti jo kambaryje, visi trys paskui kits kitą nubėgo jos atnešti, ir tai, aišku, rodė, kad jie šiek tiek sumišę. K. stovėjo tylėdamas ir žiūrėjo jiems įkandin pro dvejas atviras duris, paskutinis, žinoma, bėgo abejingasis Rabenšteineris, kuris tik iš padorumo pasileido elegantiška ristele. Kamineris padavė jam skrybėlę, ir K., kaip jau, beje, ne kartą anksčiau banke, turėjo priminti pats sau, kad Kamineris šypsosi nesąmoningai, kad jis apskritai negali sąmoningai nusišypsoti. Paskui prieškambaryje duris visai kompanijai atvėrė ponia Grubach, kuri anaiptol neatrodė labai susikrimtusi, ir K., kaip kad dažnai darydavo, vėl pažvelgė į jos prikyštės juostelę, kuri buvo nepaprastai giliai įsirė- žusi į galingą jos kūną. Gatvėje K. išsitraukė laikrodį ir, nenorėdamas be reikalo gaišti laiko, nes ir taip vėlavo jau visą pusvalandį, nusprendė nusisamdyti automobilį. Kamineris nubėgo už kampo paieškoti mašinos, o kiti du aiškiai stengėsi išblaškyti K.; staiga Kulichas parodė į vartus kitoje gatvės pusėje, kuriuose kaip tik išniro aukštas vyras su šviesia barzdele ir, iš pradžių truputėlį sumišęs, kad taip pasirodė visu ūgiu, pasitraukė prie sienos ir atsirėmė į ją. Senukai, matyt, dar lipo

laiptais žemyn. K. supyko ant Kulicho, kam tas atkreipė dėmesį į vyriškį, kurį jis pats jau anksčiau pastebėjo ir kurį nei tikėjosi išvysti.
— Nežiūrėkit tenai! — šūktelėjo jis, pats nejausdamas, kaip nevykusiai nuskambėjo tokie žodžiai, pasakyti suaugusiems žmonėms.
Bet jam neprireikė nieko aiškinti, nes kaip tik tuo melu privažiavo automobilis, visi susėdo, ir mašina pajudėjo iš vietos. Staiga K. prisiminė, kad jis visai nepastebėjo, kada išėjo inspektorius su sargybiniais, iš pradžių inspektorius užgožė jam tris banko tarnautojus, o paskui tarnautojai užgožė inspektorių. Didelio proto blaivumo (ai nerodė, ir K. pasiryžo ateityje labiau kontroliuoti save šiuo atžvilgiu. Vis dėlto nejučiomis dar kartą pasisuko atgal ir persisvėrė per automobilio galą, tikėdamasis kur nors pamatyti inspektorių ir sargybinius. Tačiau tuoj pat vėl atsigręžė ir patogiai atsilošė mašinos kamputyje, nė nepabandęs ieškoti jų akimis. Nors iš pažiūros taip ir neatrodė, bet kaip tik dabar jam norėjosi išgirsti kokį paguodos žodį, tačiau ponai regėjosi pavargę, Rabenšteineris dairėsi pro dešinį langą, o Kuli- chas — pro kairįjį, ir tik Kamineris buvo atsukęs į K. savo šypseną, iš kurios pasišaipyti, deja, neleido žmoniškumas.
Tą pavasarį K. beveik visus vakarus praleisdavo vienodai: po darbo, jeigu dar būdavo laiko,— dažniausiai sėdėdavo banke iki devynių,— eidavo vienas arba su bendradarbiais truputėlį pasivaikščioti, o paskui užsukdavo į aludę, kur paprastai prasėdėdavo iki vienuolikos su senyvais ponais prie jų nuolatinio stalelio. Tiesa, pasitaikydavo ir išimčių iš šitos tvarkos, pavyzdžiui, kai banko direktorius, didžiai vertinęs K. darbštumą ir ištikimybę, pakviesdavo jį pasivažinėti automobiliu arba pavakarieniauti savo viloje. Be to, kartą per savaitę K. aplankydavo vieną merginą, vardu Elzą, kuri kiaurą naktį iki pat ryto dirbo kelnere vyno restoranėlyje, o dieną priiminėdavo svečius lik gulėdama lovoje.
Tačiau tą vakarą — diena per skubius darbus ir daugybę garbingų ir draugiškų sveikinimų gimimo dienos proga prabėgo greitai — K. nusprendė iš karto eiti namo. Per visas pertraukėles tarp reikalų jis vien apie tai tegalvojo; nors ir pats gerai nežinojo, ką turi omenyje, jam atrodė, kad rytmečio įvykiai baisiai sujaukė visą ponios Grubach butą ir kad tiktai jis gali grąžinti tvarką. O kai tik tvarka bus atstatyta, išnyks visi tų įvykių pėdsakai ir viskas vėl tekės sena vaga. Dėl tų trijų banko tarnautojų nebuvo ko labai būgštauti, jie ištirpo gausioje kitų valdininkų masėje, ir neatrodė, kad būtų kaip nors pasikeitę. K.

kelis kartus kvietėsi juos ir po vieną, ir visus kartu j savo kabinetą, turėdamas vieną vienintelį tikslą — pasižiūrėti, kaip jie elgiasi; ir kiekvieną kartą išleisdavo juos visai ramia širdimi.
Kai K. pusę dešimtos pasiekė savo namus, tarpuvartėj susitiko jauną vyruką, kuris stovėjo plačiai išsižergęs ir rūkė pypkę.
— Kas esi tamsta? — iš karto paklausė K. ir pasilenkė prie pat vyruko veido, nes vartų prieblandoje buvo sunku ką įžiūrėti.
— Aš esu kiemsargio sūnus, maloningasis pone,— atsakė vyrukas, išsiimdamas iš dantų pypkę ir pasitraukdamas į šoną.
— Kiemsargio sūnus? — paklausė K. ir nekantriai ėmė bilsnoti lazda į grindis.
— Ar maloningasis ponas ko nors pageidauja? Gal pašaukti tėvą?
— Ne, ne, nereikia,— atsakė K., ir jo balse nuskambėjo atlaidi gaida, lyg vaikinas būtų ką nors iškrėtęs, o jis jam atleidęs.— Tiek to,— pasakė jis ir nužingsniavo tolyn, tačiau, prieš lipdamas laiptais, dar kartą atsigręžė.
Jis galėjo eiti tiesiai į savo kambarį, tačiau norėjo pasišnekėti su ponia Grubach, tad pirmiausia pasibeldė į jos duris. Ji sėdėjo ir adė kojines prie stalo, ant kurio gulėjo dar visa krūva senų kojinių. K. išsiblaškęs atsiprašė, kad taip vėlai užėjęs, bet ponia Grubach buvo labai maloni ir nenorėjo girdėti jokių atsiprašinėjimų, girdi, jis bet kada galįs į ją kreiptis, juk puikiai žinąs, kad esąs geriausias ir mieliausias jos nuomininkas. K. apsidairė po kambarį: viskas vėlei buvo kaip ir anksčiau, net pusryčių padėklas, rytą stovėjęs ant stalelio po langu, dabar jau buvo išneštas. Moterų rankos patyliukais daug nuveikia, pagalvojo K.; jis būtų greičiau čia pat sudaužęs visus indus, bet tikrai nebūtų pajėgęs jų išnešti. K. pažvelgė į ponią Grubach su dėkingumu.
— Tamsta vis dar dirbi? Juk jau vėlu! — tarė jis.
Juodu abu dabar sėdėjo prie stalo, ir K. retkarčiais panerdavo rankas į kojinių krūvą.
— Turiu labai daug darbo,— atsiliepė ponia Grubach.— Mano diena priklauso nuomininkams. O jeigu nori susitvarkyti savo daiktus, tai turi triūsti vakarais.
— O šiandien aš tamstai, ko gero, pridariau dar ir papildomų rūpesčių?
— Kaipgi? — paklausė ji pažvalėjusi ir pasidėjo kojinę ant kelių.
— Turiu galvoje tuos žmones, kurie buvo čia šįryt.

— Ak, štai kas! — pasakė ji vėl tuo pačiu ramiu balsu.— Dėl to aš neturėjau daug rūpesčių.
K. tylomis žiūrėjo, kaip ji vėl ėmė adyti kojinę. Atrodo, ji stebisi, kad aš apie tai kalbu, mąstė jis, atrodo, kad jai nepatinka, jog aš apie tai prašnekau. Juo svarbiau man su ja išsikalbėti. Apie tai galima pasitarti tiktai su sena moterimi.
— Na, rūpesčių tai jau tikrai pridarė,— pasakė jis po valandėlės,— bet tai daugiau nepasikartos.
— Ne, tai negali pasikartoti,— tarė ji linkteldama ir beveik graudžiai nusišypsojo jam.
— Tamsta rimtai taip manai? — paklausė K.
— Taip,— atsakė ji tyliai.— Tačiau visų pirma tamstai nereikia šitos istorijos labai dėtis'į širdį. Ko tik neatsitinka pasaulyje! Kadangi tamsta taip atvirai su manim kalbies, ponas K., tai galiu prisipažinti, kad truputėlį klausiausi už durų ir kad abudu sargybiniai man taip pat šį tą papasakojo. Juk čia tamstos laimės klausimas, o ji man tikrai labai rūpi, gal net labiau, nei priderėtų, juk aš tiktai tamstos šeimininkė. Žodžiu, šį tą išgirdau, bet nepasakyčiau, kad tai būtų buvę labai jau baisu. Ne. Tiesa, tamsta esi areštuotas, tačiau ne taip, kaip areštuojamas koks vagis. Jeigu žmogų areštuoja kaip vagį, tada jau blogai, bet šitoks areštas... Man tai atrodo kažkaip moksliška, atleisk tamsta, jei kalbu nesąmones, man tai atrodo kažkaip moksliška, ko aš, tiesa, nesuprantu, bet ko nė nereikia suprasti.
— Tai, ką tamsta pasakei, ponia Grubach, visai ne nesąmonės, aš ir pats bent iš dalies esu tos pačios nuomonės, tik vertinu viską dar griežčiau negu tamsta ir todėl manau, kad čia ne kažkas labai moksliška, o tiesiog gyvas niekas. Mane netikėtai užklupo — štai ir viskas. Jeigu aš, šįryt pabudęs, nebūčiau sutrikęs dėl to, kad Ana neatėjo, jeigu iš karto būčiau atsikėlęs ir atėjęs pas tamstą, nekreipdamas dėmesio į nieką, kad ir kas būtų pasimaišęs man po kojom, jeigu tą vieną kartą būčiau padaręs išimtį ir, tarkim, papusryčiavęs virtuvėje, jeigu būčiau paprašęs tamstą atnešti drabužius iš mano kambario, žodžiu, jeigu būčiau elgęsis protingai, tai nieko ir nebūtų atsitikę, visa ta istorija būtų buvusi iš pat pradžių užgniaužta. Bet žmogus dažnai būni visai nepasiruošęs. Banke, pavyzdžiui, esu viskam pasiruošęs, ten su manim tokia istorija niekada nebūtų įvykusi, ten aš turiu kurjerį, miesto ir vidaus telefonai stovi ant mano stalo, visą laiką pas mane užeidi- nėja žmonės, klientai ir tarnautojai, be to — ir visų pirma — ten aš esu paskendęs darbuose ir todėl susikoncentravęs, ten man būtų buvę

net malonu susidurti su tokia situacija. Na, bet dabar jau viskas praėjo, tiesą sakant, nė nesiruošiau daugiau apie tai kalbėti, tik norėjau išgirsti tamstos nuomonę, protingos moters nuomonę, ir labai džiaugiuosi, kad mes abu sutariame. O dabar — duokit ranką, tokį sutarimą reikia sutvirtinti rankų paspaudimu.
Ar paduos ji man ranką? Inspektorius tai nepadavė, pagalvojo K. ir pažvelgė į moterį kitaip nei anksčiau, tiriama akimi. Ponia Gru- bach pakilo, nes ir jis buvo atsistojęs, ji truputėlį sumišo, nes ne viskas, ką K. kalbėjo, jai buvo suprantama. Per tą sumišimą ji pasakė tai, ko visai nesiruošė sakyti ir kas buvo visai ne vietoje.
— Vis tiek nesidėk tamsta visko taip į širdį,— tarė ji su ašaromis balse ir, aišku, užmiršo paduoti ranką.
— Aš ir pats nežinojau, kad taip viską deduos į širdį,— atsakė K., staiga pasijusdamas labai pavargęs ir suprasdamas, kad šitos moters pritarimas neturi jam jokios vertės.
Prie durų dar paklausė:
— Ar panelė Biurstner namie?
— Ne,— atsakė ponia Grubach ir, duodama šią sausą informaciją, kad ir pavėluotai, supratingai nusišypsojo.— Ji teatre. Ar tamsta ko nors norėjai iš panelės? Gal jai ką perduoti?
— Ne, nieko, tik norėjau su ja truputį pasišnekėti.
— Deja, nežinau, kada ji pareis. Iš teatro ji dažniausiai vėlai grįžta.
— Tai visai nesvarbu,— tarė K. ir, nuleidęs galvą, pasisuko link durų.— Tik norėjau atsiprašyti, kad šįryt buvau įsiveržęs į jos kambarį.
— Šito visai nereikia, ponas K., tamsta per daug atidus, juk panelė nieko nežino, nuo ankstyvo ryto jos nebuvo namie, o kambarys jau sutvarkytas, pažiūrėk pats, tamsta.
Ir ji atidarė panelės Biurstner kambario duris.
— Ačiū, ačiū, aš ir taip tikiu,— pasakė K., bet vis dėlto priėjo prie atvirų durų.
Mėnesiena tyliai liejosi į tamsų kambarį. Kiek galėjai įžiūrėti, visi daiktai tikrai buvo savo vietoje, net palaidinukė nebekabojo ant lango rankenos. Pagalvės ant lovos atrodė nepaprastai didelės, kai kurias iš jų švietė mėnesiena.
— Panelė dažnai grįžta namo vėlai,— tarė K. ir taip pažvelgė į ponią Grubach, lyg ši būtų už tai atsakinga.

— Tokie jau tie jauni žmonės! — atlaidžiai atsakė ponia Gru- bach.
— Žinoma, žinoma,— tarė K.— Bet ji gali nuvažiuoti per daug
toli.
— Tikrai,— sutiko ponia Grubach.— Kaip teisingai tamsta apie viską sprendi, ponas K. Gal net ir šiuo atveju. Aišku, visai nenoriu apkalbėti panelės Biurstner, ji gera ir miela mergaitė, maloni, tvarkinga, punktuali, darbšti. Aš labai vertinu šias jos savybes, bet ji tikrai galėtų būti išdidesnė, santūresnė. Šį mėnesį jau du kartus mačiau ją nuošaliose gatvelėse — ir vis su kitu vyriškiu. Man labai nesmagu, dievaži, pasakoju tai tik tamstai, ponas K., tačiau, matyt, vis tiek turėsiu pasikalbėti apie tai ir su pačia panele. Tarp kitko, ne vien tai kelia man įtarimą.
— Tamsta baisiai klysti!— sušuko K. įtūžęs ir beveik negalėdamas to paslėpti.— Beje, tamsta visai neteisingai supratai mano pastabą apie panelę, šito aš neturėjau galvoje. Nuoširdžiai įspėju tamstą, kad nieko nesakytumei panelei. Tamsta labai klysti, aš gerai ją pažįstu, ir viskas, ką tamsta čia apie panelę Biurstner kalbėjai, yra netiesa. Beje, gal aš per toli važiuoju, kam čia man kištis, sakyk jai tamsta, ką tik nori. Labos nakties.
— Ponas K.,— pasakė ponia Grubach maldaujamu balsu ir nusivijo K. iki pat jo kambario durų, kurias šis jau buvo pravėręs,— juk aš kol kas dar nė neketinau kalbėtis su panele, žinoma, pirmiausia ją dar kurį laiką stebėsiu, tiktai tamstai papasakojau, ką žinojau. Galų gale juk kiekvienam nuomininkui turi rūpėti, kad pensiono garbė būtų nesutepta, o aš tik šito ir siekiu.
— Nesutepta garbė! — dar sušuko K. pro durų plyšį.— Jeigu tamsta nori išsaugoti nesuteptą pensiono garbę, tai pirmiausia liepk man išsikraustyti.— Ir užtrenkė duris, nekreipdamas dėmesio į tylų beldimą.
Kadangi visai nenorėjo miego, tai nusprendė dar nesigulti ir šia proga išsiaiškinti, kada pareis panelė Biurstner. Gal jam net pasiseks šnektelti su ja, nors metas jau ir labai vėlus. Parimęs ant palangės ir užmerkęs pavargusias akis, valandėlę jis net manė nubausti ponią Grubach ir prikalbėti panelę Biurstner kartu su juo išsikelti iš pensiono. Bet tuoj pat suprato, kad viską baisiai perdeda, ir net ėmė įtarinėti pats save, jog stačiai ieško preteksto pakeisti butą po šio ryto įvykių. Negalėjo būti beprasmiškesnio, o svarbiausia, tuštesnio ir nie- kingesnio daikto.

Kai jam atsibodo žiūrėti į tuščią gatvę, jis atsigulė ant kanapos, pirma pravėręs duris į prieškambarį, kad galėtų neatsikeldamas matyti kiekvieną, kas tik įeis į butą. Iki kokios vienuoliktos ramiai gulėjo ant kanapos ir rūkė cigarą. Bet ilgiau negalėjo ištverti ir išėjo į prieškambarį, lyg taip galėtų pagreitinti panelės Biurstner sugrįžimą. Ji visai jam nerūpėjo, jis negalėjo net aiškiai prisiminti, kaip ji atrodo, tačiau dabar norėjo pasikalbėti su ja ir širdo, kad ji, vėlai sugrįž- dama, net ir dienos pabaigą daro neramią ir netvarkingą. Ji taip pat juk kalta, kad šįvakar jis liko be vakarienės ir neaplankė Elzos, nors buvo ketinęs pas ją užsukti. Tiesa, ir už vieną, ir už kitą dalyką jis dar galėjo atsigriebti, galėjo nueiti į restoranėlį, kuriame dirbo Elza. K. pasiryžo taip padaryti vėliau, kai pasikalbės su panele Biurstner.
Buvo jau po pusės dvyliktos, kai laiptuose pasigirdo kažkieno žingsniai. K., kuris, paskendęs savo mintyse, garsiai vaikščiojo po prieškambarį, lyg tai būtų jo paties kambarys, pasislėpė už savo durų. Parėjo panelė Biurstner. Virpėdama nuo šalčio, ji užrakino duris, ir stipriau susisiautę šilkinį šaliką ant siaurų pečių. Dar akimirka, ir ji nueis į savo kambarį, į kurį K., žinoma, negalės įsiveržti vidurnaktį; vadinasi, reikėjo užkalbinti ją dabar, tačiau K., deja, buvo užmiršęs uždegti šviesą savo kambaryje, tad jo pasirodymas tamsiame tarpduryje būtų buvęs panašus į užpuolimą. Šiaip ar taip, jis būtų labai nugąsdinęs panelę. Pasimetęs, bet nebegalėdamas ilgiau delsti, K. sušnibždėjo pro durų plyšį:
— Panele Biurstner!
Šnibždesys buvo panašesnis į prašymą negu į šūksnį.
— Kas čia? — paklausė panelė Biurstner ir nustebusi apsidairė.
— Čia aš,— pasakė K., išeidamas į šviesą.
— Ak, tai tamsta, ponas K.! — šypsodamasi tarė panelė Biurstner.— Labas vakaras.— Ir padavė jam ranką.
— Norėčiau truputėlį pasišnekėti su tamsta, ar nebūtų galima dabar?
— Dabar? — paklausė panelė Biurstner.— Būtinai dabar? Keistoka, ar ne?
— Aš laukiu tamstos nuo devintos valandos.
— Aš buvau teatre. Juk ničnieko apie tamstą nežinojau.
— Reikalas su tamsta pasikalbėti atsirado tik šiandien.
— Šit kaip? Na, iš principo aš neturiu nieko prieš, tik esu mirtinai pavargusi. Užeik, tamsta, valandėlę į mano kambarį. Čia mes jokiu būdu negalime kalbėtis, nes tuoj visus prižadintume, o man tai būtų

labai nemalonu — ne tiek dėl kitų, kiek dėl mūsų pačių. Luktelėk, tamsta, kol uždegsiu šviesą kambaryje, o paskui užgesink čionai.
K. padarė kaip lieptas, o paskui vis dėlto palaukė, kol panelė Biurst- ner dar sykį pašnibždomis pakvietė jį užeiti į kambarį.
— Prašom sėstis,— tarė ji, mosteldama ranka sofos link, o pati, nors ir sakėsi labai pavargusi, pasiliko stovėti atsirėmusi į lovos galą; net nenusiėmė mažutės, bet daugybe gėlių papuoštos skrybėlaitės.— Taigi, ką tamsta norėjai man pasakyti? Man tikrai įdomu.— Ir sukryžiavo kojas.
— Galbūt tamsta pasakysi,— prabilo K.,— jog reikalas ne toks jau skubus, kad būtinai reikėtų jį šiandien apšnekėti, bet...
— Aš niekada nesiklausau įžangų,— įsiterpė panelė Biurstner.
— Tai palengvina mano užduotį,— pasakė K.— Šįryt tamstos kambary, iš dalies dėl mano kaltės, buvo padaryta truputis netvarkos, ją padarė svetimi žmonės — prieš mano valią, ir vis dėlto, kaip sakiau, dėl mano kaltės; už tai ir norėjau tamstą atsiprašyti.
— Mano kambary? — paklausė panelė Biurstner ir, užuot apsidairiusi aplinkui, tiriamai pažvelgė į K.
— Taigi,— tarė K., ir čia juodu pirmą kartą pažvelgė kits kitam į akis.— Kodėl ir kaip viskas nutiko, kalbėti neverta.
— Bet juk tai ir yra visų įdomiausia! — pasakė panelė Biurstner.
— Ne,— atsiliepė K.
— Ką gi,— tarė ji,— nesiskverbsiu į tamstos paslaptis. Jeigu tamsta tvirtini, kad tai neįdomu, tai ir aš nesiginčysiu. Mielai atleidžiu tamstai, juo labiau kad nematau jokių netvarkos pėdsakų.
Įsirėmusi delnais į šlaunis, panelė Biurstner apėjo kambarį ir sustojo prie demblio su nuotraukomis.
— Tik pažiūrėk tamsta! — sušuko ji.— Mano fotografijos tikrai sujauktos. Kaip negražu! Vadinasi, kažkas neprašytas buvo įsibrovęs į mano kambarį!
K. linktelėjo, širdyje keikdamas banko tarnautoją Kaminerį, kuris niekada nemokėjo sutramdyti savo tuščio ir beprasmio judrumo.
— Labai keista,— tarė panelė Biurstner,— kad esu priversta drausti tamstai tai, ką pats sau turėtumei uždrausti: įžengti į mano kambarį, kai manęs nėra namie.
— Juk jau sakiau,— tarė K., irgi priėjęs prie fotografijų,— kad ne aš sujaukiau tamstos nuotraukas; bet kadangi tamsta netiki, tai turiu prisipažinti, kad tardymo komisija buvo atsivedusi tris banko tarnautojus, iš kurių vienas — pirma proga išvarysiu jį iš banko — matyt, ir rausėsi po tamstos nuotraukas. Taip, čionai buvo tardymo komisija,— pridūrė K., pamatęs į save įsmeigtą klausiamą panelės žvilgsnį.
— Dėl tamstos? — paklausė panelė Biurstner.
— Taip,— atsakė K.
— Negali būti! — sušuko ji juokdamasi.
— Ir vis dėlto tai tiesa,— tarė K.— Nejau tamsta manai, kad aš nekaltas?
— Na, nekaltas...— atsakė panelė.— Nenoriu daryti sprendimų, kurie gali turėti rimtų padarinių, juk menkai tamstą tepažįstu. Tačiau jeigu jau taip skubiai siunčiama į namus tardymo komisija, tai žmogus turi būti tikrai didelis nusikaltėlis. O tamsta esi laisvas ir, sprendžiant iš tamstos ramios laikysenos, nepabėgai iš kalėjimo, vadinasi, nesi padaręs tokio nusikaltimo.
— Taip,— tarė K.,— bet juk tardymo komisija galėjo vis dėlto įsitikinti, kad aš esu nekaltas, ar bent jau ne tiek kaltas, kaip buvo įtariama.
— Žinoma, galėjo taip būti,— rimtai pagalvojusi, atsakė panelė Biurstner.
— Matai tamsta,— tarė K.,— kad ne per daug nusimanai apie teismus.
— Be abejo, ne,— atsakė panelė Biurstner,— ir ne kartą dėl to gailėjausi, nes noriu viską žinoti, o tai, kas susiję su teismu, mane ypač domina. Juk teismas turi savotiško patrauklumo, ar ne? Tačiau dabar galėsiu pagausinti savo žinias šioje srityje, nes nuo ateinančio mėnesio pradėsiu dirbti vieno advokato kontoroje.
— Puiku,— tarė K.— Vadinasi, tamsta galėsi man truputėlį padėti šiame procese.
— Galimas daiktas,— atsakė panelė Biurstner.— Kodėl gi ne? Man patinka, kai galiu pritaikyti savo žinias praktikoje.
— Aš šneku visai rimtai,— vėl prabilo K.,— bent jau pusiau rimtai, kaip ir tamsta. Aišku, byla per menka, kad reikėtų samdytis advokatą, bet patarėjas man tikrai praverstų.
— Bet jeigu turėsiu būti tamstos patarėja, tai man reikia žinoti, koks čia klausimas.
— Štai čia ir visa bėda,— atsakė K.,— aš ir pats to nežinau.
— Vadinasi, tamsta tik pasišaipei iš manęs,— pasakė panelė Biurstner, nepaprastai nusivylusi.— Galėjai tamsta pasirinkti tam ir

ne tokią vėlyvą valandą.— Ir pasitraukė nuo fotografijų, prie kurių juodu taip ilgai drauge stovėjo.
— Ką sau manai tamsta,— tarė K.,— aš visai nejuokauju. Kodėl tamsta manim netiki? Aš pasakiau viską, ką žinojau. Net daugiau, negu pats žinojau, nes tai buvo visai ne tardymo komisija, aš ją tik taip pavadinau, neradęs tinkamesnio vardo. Niekas manęs visai netardė, mane tiktai suėmė, bet atėjus buvo visa komisija.
Panelė Biurstner atsisėdo ant sofos ir vėl nusijuokė.
— Tai kaip ten buvo? — paklausė ji.
— Baisu,— atsakė K., bet apie tai visai negalvojo, užsižiūrėjęs į panelę Biurstner, kuri sėdėjo pasirėmusi veidą viena ranka, pasidėjusi alkūnę ant sofos pagalvės, o antrąja lėtai glostėsi šlaunį.
— Tai per daug abstraktu,— tarė panelė Biurstner.
— Kas per daug abstraktu? — paklausė K., bet paskui susigriebė ir pridūrė: — Gal parodyti tamstai, kaip viskas įvyko?
Jis norėjo ką nors veikti, kad tik nereikėtų išeiti.
— Aš labai pavargau,— tarė panelė Biurstner.
— Tamsta taip vėlai parėjai,— pasakė K.
— Na štai, galų gale dar ir priekaištų susilaukiau. Bet aš ir nusipelniau jų, man nereikėjo įsileisti tamstos. Kaip paaiškėjo, tai visai nebuvo būtina.
— Tai buvo būtina, tamsta tuoj viską suprasi,— tarė K.— Ar leisi atitraukti naktinį staliuką nuo tamstos lovos?
— Kas tamstai šovė į galvą? — tarė panelė Biurstner.— Aišku, kad neleisiu!
— Tada aš negalėsiu parodyti,— pasakė K. susijaudinęs, lyg jam būtų padaryta didžiulė skriauda.
— Na, jeigu staliukas reikalingas iliustracijai, tai gali tamsta jį traukyti kiek tinkamas,— tarė panelė Biurstner ir po valandėlės pridūrė silpnesniu balsu: — Aš tokia pavargusi, kad leidžiu tamstai daugiau, negu galima.
K. perkėlė staliuką į kambario vidurį ir atsisėdo prie jo.
— Tamsta turi gerai įsivaizduoti, kaip išsidėstę veikėjai, tai labai įdomu. Aš esu inspektorius, štai ten, ant lagamino, sėdi du sargybiniai, o prie fotografijų stovi trys jaunuoliai. Ant lango rankenos kybo balta palaidinukė, bet tai tarp kitko. O dabar pradėsim. Tiesa, aš pamiršau save. Svarbiausias asmuo, vadinasi, aš, stovi štai čia, priešais stalelį. Inspektorius sėdi be galo patogiai, užsikėlęs koją ant kojos, nukoręs ranką per atkaltę, matyt, tinginys, kokio paieškoti reikia. Na, o dabar jau iš tikrųjų viskas prasideda. Inspektorius sušunka, lyg norėtų mane prižadinti, jis tiesiog rėkte rėkia: deja, kad tamsta suprastum, aš irgi turėsiu riktelėti, beje, jis surinka tik mano pavardę.
Panelė Biurstner, kuri klausėsi juokdamasi, prispaudė pirštą prie lūpų, kad K. nerėktų, bet jau buvo per vėlu. K. buvo per daug įsijautęs į savo vaidmenį, jis pratisai sušuko:
— Jozefai K.!
Tiesa, jis sušuko ne taip garsiai, kaip buvo žadėjęs, bet vis tiek atrodė, kad šūksnis, staiga nuaidėjęs, palengva sklinda po visą kambarį.
Tą akimirką kažkas keliskart pabeldė į gretimo kambario duris — balsiai, trumpai, tolygiai. Panelė Biurstner išblyško ir stvėrėsi ranka už širdies. K. išsigando ypač smarkiai, nes kelias akimirkas tiesiog nepajėgė galvoti apie nieką daugiau kaip tik apie rytmečio įvykius ir merginą, kuriai jis dabar viską demonstravo. Susitvardęs jis puolė prie panelės Biurstner ir pačiupo jos ranką.
— Nieko nebijok tamsta,— sušnibždėjo jis,— aš viską sutvarkysiu. Bet kas ten galėtų būti? Juk čia šalimais — tiktai svetainė, kurioje niekas nenakvoja.
— Nakvoja,— sušnibždėjo panelė Biurstner jam į ausį.— Nuo vakar dienos ten nakvoja ponios Grubach sūnėnas, kapitonas. Šiuo metu nėra kito laisvo kambario. Aš irgi tai užmiršau. Ir surik tu man taip! Man stačiai baisu.
— Visai be reikalo,— tarė K., o kai panelė Biurstner atsišliejo į pagalvę, pabučiavo ją į kaktą.
— Pasitrauk tamsta, pasitrauk,— pasakė ji, skubiai vėl atsitiesdama.— Išeik, išeik, ko tamsta nori, juk jis klausosi už durų, jis viską girdi. Kaip tamsta mane kamuoji!
— Aš tol neišeisiu,— pasakė K.,— kol tamsta nors truputėlį neapsiraminsi. Eime į aną kampą, ten jis negalės mūsų girdėti.
Ji paklusniai leidosi tenai nuvedama.
— Tamsta tiesiog nepagalvoji,— tarė jis,— kad joks pavojus tamstai negresia, nors, žinoma, gali būti šiokių tokių nemalonumų. Juk tamsta žinai, kad ponia Grubach tiesiog dievina mane ir tiki viskuo, ką aš jai sakau. O jos žodis viską lemia šioje istorijoje, juo labiau kad kapitonas yra jos sūnėnas. Be to, ji ir nuo manęs priklausoma, nes pasiskolino nemažą sumą pinigų. Iš anksto sutinku su bet kuriuo tamstos pasiūlymu, kaip paaiškinti, kad mudu buvome kartu, jeigu tik jis nors kiek įtikėtinas, ir pasižadu taip paveikti ponią Grubach, kad ji ne tik

viešai, bet ir tikrai nuoširdžiai juo patikės. Manęs tamsta gali visai nesigailėti. Jeigu tamsta nori, kad pasklistų gandas, jog aš tamstą užpuoliau, tai poniai Grubach bus taip ir pranešta, ir ji patikės mano žodžiais, bet vis tiek nenustos manęs gerbusi — juk ji taip labai prisirišusi prie manęs.
Panelė Biurstner, truputėlį priblokšta, tylėdama.žiūrėjo prieš save į grindis.
— Kodėl gi ponia Grubach turėtų netikėti, kad aš tamstą užpuoliau? — pridūrė K.
Jis matė prieš save sklastymu perskirtus, apačioje paraitytus, tvirtai susegtus rusvus panelės Biurstner plaukus. K. tikėjosi, kad panelė pažvelgs į jį, bet ji tarė, nepakeisdama savo pozos:
— Atleisk tamsta, mane taip išgąsdino tas staigus beldimas, o ne padariniai, kurių gali sukelti kapitono kaimynystė. Tamsta surikai, kambaryje pasidarė labai tylu, o paskui ūmai pasigirdo beldimas, todėl aš ir išsigandau, juk sėdėjau prie pat durų, ir beldimas pasigirdo tiesiog pašonėje. Dėkui už tamstos pasiūlymus, bet jų nepriimsiu. Pati galiu kam tik nori atsakyti už viską, kas darosi mano kambaryje. Stebiuosi, kad tamsta nejauti, kaip žeidžia mane tamstos pasiūlymas, nors, žinoma, suprantu, kad darai tai su geriausiais norais. Bet dabar išeik tamsta, palik mane vieną, man to dabar labiau nei pirma reikia. Tamsta prašei kelių minučių, o mes sugaišom jau visą pusvalandį, gal ir daugiau.
K. nustvėrė ją už pirštų, o paskui už riešo.
— Bet tamsta ant manęs nepyksti? — paklausė jis.
Ji atstūmė jo ranką ir atsakė:
— Ne, ne, aš niekada ir ant nieko nepykstu.
Jis vėl sugriebė ją už riešo, šįkart ji nesipriešino ir nuvedė jį prie durų. K. buvo tvirtai pasiryžęs išeiti. Bet prie durų stabtelėjo, lyg būtų visai nesitikėjęs šioje vietoje rasti duris, ir panelė Biurstner, pasinaudojusi proga, išsivadavo, atidarė duris, išsmuko į koridorių ir iš ten sukuždėjo:
— Eik gi, būk geras. Pažvelk tamsta! — Ir parodė į kapitono duris, pro kurių apačią skverbėsi šviesos ruoželis.— Jis užsidegė šviesą ir pasidarė sau iš mūsų pramogą.
— Einu,— tarė K., puolė prie jos, apglėbė ją, pabučiavo į lūpas, o paskui ėmė bučiuoti visą jos veidą it ištroškęs žvėris, kuris puola lakti galų gale surastą vandens šaltinį. Paskui pabučiavo į kaklą, tie-

šiai į tą vietą, kur gerklė, ir ilgai neatplėšė lūpų. Tik išgirdęs kažkokį šnaresį kapitono kambary pakėlė akis.
— Dabar jau einu,— pasakė K. ir norėjo pavadinti panelę Biurst- ner vardu, bet neįstengė prisiminti.
Ji linktelėjo pavargusi, paskui, jau pusiau nusisukusi, ištiesė jam ranką pabučiuoti, lyg nieko apie tai nežinodama, ir pasikūprinusi nuėjo į savo kambarį. Netrukus K. jau gulėjo lovoje. Jis labai greitai užmigo, bet prieš užmigdamas dar valandėlę galvojo apie savo elgesį ir buvo juo patenkintas, nors ir stebėjosi, kad nėra dar labiau patenkintas; ir jam labai rūpėjo, kad kapitonas nepridarytų nemalonumų panelei Biurstner.
ANTRAS SKYRIUS
Pirmoji kvota
K. buvo pranešta telefonu, kad ateinantį sekmadienį jo reikalu įvyksianti trumpa kvota. Jam buvo pasakyta, kad tokios kvotos vyksiančios reguliariai — gal ir ne kiekvieną savaitę, bet vis dėlto dažnokai. Iš vienos pusės, visi esą suinteresuoti kuo greičiau užbaigti procesą, bet iš kitos — kvotos turinčios būti visais atžvilgiais nuodugnios, nors dėl įtampos, su jomis susijusios, ir negalinčios trukti labai ilgai. Todėl ir buvęs pasirinktas toks dažnų, bet trumpų kvotų metodas. Kvotų diena numatytas sekmadienis, kad K. galėtų eiti savo tiesiogines pareigas. Tikimasi, kad jis sutiksiąs su šiomis sąlygomis, bet jeigu jam būtų parankesnis kuris nors kitas laikas, tai būsią kiek tik įmanoma atsižvelgiama ir į jo pageidavimus. Pavyzdžiui, galima būtų rengti kvotas ir naktimis, bet tuomet K. tikriausiai būsiąs pernelyg pavargęs. Šiaip ar taip, kol K. neprieštarausiąs, kvotos vyksiančios sekmadieniais. Savaime suprantama, kad ateiti jis turįs būtinai, šito tikriausiai nesą reikalo jam priminti. Jam buvo pasakytas numeris namo, kur jis turėjo prisistatyti, tai buvo namas nuošalioje priemiesčio gatvėje, į kurią K. dar nė karto nebuvo užsukęs.
Išklausęs šį pranešimą, K. nieko neatsakė ir pakabino ragelį; jis iš karto nusprendė nueiti tenai sekmadienį, tai buvo tikrai būtina, procesas pajudėjo iš vietos, ir reikėjo stoti į kovą: pirmoji kvota turėjo būti ir paskutinė. Jis dar tebestovėjo susimąstęs prie telefono,

kai išgirdo už nugaros direktoriaus pavaduotojo balsą: šis norėjo paskambinti, bet K. buvo užtveręs jam kelią.
— Prastos naujienos? — atsainiai paklausė direktoriaus pavaduotojas — ne tam, kad ką nors sužinotų, o kad nuprašytų K. nuo aparato.
— Ne, ne,— atsiliepė K. ir pasitraukė į šalį, bet nenuėjo.
Direktoriaus pavaduotojas nukabino ragelį ir, laukdamas, kol jį
sujungs, tarė:
— Turiu vieną klausimą, ponas K. Gal sutiktum tamsta padaryti man malonumą — dalyvauti sekmadienio rytą mūsų iškyloje jachta? Draugija bus nemaža,, aišku, ir tamstos pažįstamų bus. Tarp kitų ir prokuroras Hastereris. Tamsta ateisi? Būtinai ateik!
K. stengėsi įdėmiai klausytis, ką kalba direktoriaus pavaduotojas. Jam tai buvo gana svarbu, nes su direktoriaus pavaduotoju juodu niekad per daug nesutarė, tad šis kvietimas reiškė priešininko bandymą susitaikyti ir rodė, koks svarbus asmuo pasidarė K. banke ir kaip antras pagal rangą banko tarnautojas brangina jo draugystę ar bent bešališkumą. Sis kvietimas reiškė direktoriaus pavaduotojo nusižeminimą, nors ir buvo ištartas laikant prie ausies ragelį ir laukiant pokalbio. Tačiau K. turėjo dar kartą jį pažeminti. Jis tarė:
— Labai ačiū! Deja, sekmadienį negalėsiu, esu jau pasižadėjęs kitur.
— Gaila,— pasakė direktoriaus pavaduotojas ir ėmė kalbėtis telefonu, nes kaip tik atsiliepė jo pašnekovas.
Pokalbis buvo netrumpas, tačiau K. per savo išsiblaškymą visą laiką taip ir išstovėjo prie aparato. Tik tuomet, kai direktoriaus pavaduotojas, užbaigęs pokalbį, pasuko telefono rankenėlę, jis nusigando ir pasakė, mėgindamas kaip nors pateisinti savo nederamą stypsojimą:
— Man ką tik paskambino ir paprašė ateiti į vieną vietą, bet užmiršo pasakyti, kurią valandą.
— Tai tamsta paskambink dar kartą ir paklausk,— atsakė direktoriaus pavaduotojas.
— Tai ne taip jau ir svarbu,— tarė K., dar labiau sugadindamas savo ankstesnį, ir šiaip nelabai vykusį pasiteisinimą. Nueidamas direktoriaus pavaduotojas dar tarstelėjo kelis žodžius apie kitus reikalus. K. prisivertė atsakyti, bet visą laiką galvojo beveik vien apie tai, kad geriausia bus nueiti sekmadienį devintą valandą, nes šiokiadieniais visi teismai kaip tik tuo metu pradeda darbą.

Sekmadienį oras buvo apsiniaukęs. K. jautėsi labai pavargęs, nes iki vėlyvos nakties užsisėdėjo aludėje kažkokios nuolatinių lankytojų šventės proga, o rytą vos nepamigo. Skubomis, neturėdamas laiko net apgalvoti ir surikiuoti visų planų, sudarytų per savaitę, apsirengė ir nė nepusryčiavęs nubėgo į nurodytą priemiestį. Nors ir neturėjo kada dairytis, bet, kad ir kaip keista, kelyje sutiko visus tris banko tarnautojus, įsivėlusius į jo bylą,— Rabenšteinerį, Kulichą ir Kaminerį. Pirmieji du važiavo tramvajumi, perkirtusiu jam kelią, o Kamineris sėdėjo kavinės terasoje ir kaip tik tuo metu, kai K. ėjo pro šalį, smalsiai pasilenkė žemyn per baliustradą. Tikriausiai visi jie lydėjo jį akimis, stebėdamiesi, kad viršininkas tąip skuba; kažkoks užsispyrimas neleido K. važiuoti, jis tiesiog šlykštėjosi visokia, net ir menkiausia pašaline pagalba šiuose reikaluose, nenorėjo naudotis niekieno paslaugomis ir šitaip, tegu ir iš dalies, išduoti kitiems savo paslaptį; galų gale anaiptol nebuvo linkęs ir per dideliu punktualumu žemintis prieš tardymo komisiją. Tiesa, vis dėlto skubėjo, kad nueitų, jei galima, devintą valandą, nors konkretus laikas jam ir nebuvo nurodytas.
Jis tikėjosi jau iš tolo pažinti tą namą iš kokių nors ženklų, kurių nė pats gerai neįsivaizdavo, arba iš kokio ypatingo judėjimo prie įėjimo. Tačiau abipus Julijaus gatvės, kurioje turėjo būti tas namas ir kurios pradžioje K. akimirką stabtelėjo, stūksojo beveik visai vienodi pastatai — aukšti, pilki, vargšams išnuomoti namai. Dabar, sekmadienio rytą, daugumas langų buvo užimti, vienmarškiniai vyrai rūkė, iškišę galvas, arba atsargiai ir švelniai laikė pastatę ant palangių mažus vaikus. Kiti langai buvo apkrauti patalyne, virš kurios retkarčiais sušmėžuodavo susivėlusios moterų galvos. Žmonės kažką šūkavo vieni kitiems per gatvelę, vienas toks šūksnis sukėlė virš K. galvos garsų juoką. Ilgoje gatvėje lygiais tarpais buvo įsikūrusios mažutės, pusrūsiuose įrengtos visokių maisto produktų krautuvėlės, į kurias buvo galima nusileisti laipteliais. Vienos moterys ten ėjo į vidų, kitos — laukan, dar kitos šnekučiavosi ant laiptelių. Vaisių pardavėjas, siūlantis savo prekes žmonėms languose, toks pat neatidus kaip ir K., vos nepartrenkė jo savo vežimėliu. Kaip tik tuo metu kažkur ėmė baisiai kriokti geresniuose kvartaluose baigęs savo tarnybą gramofonas.
K. nuėjo toliau gatvele, lėtu žingsniu, lyg dabar jau turėtų pakankamai laiko arba lyg tardytojas jau matytų jį pro kurį langą ir, vadinasi, žinotų, kad K. atvyksta. Buvo kelios minutės po devynių. Namas stovėjo gana toli, jis atrodė bemaž neįprastai ilgas, ypač aukšti ir

platūs buvo vartai. Matyt, jie buvo skirti krovinių vežimams, gabenantiems prekes iš įvairiausių sandėlių, kurie, dabar užrakinti, stovėjo aplink didžiulį kiemą ir ant kurių buvo užrašyti firmų pavadinimai. Kelias iš tų firmų K. žinojo, nes jas aptarnavo jo bankas. Prieš savo įpratimą ilgai gilindamasis į visas šias smulkmenas, K. stabtelėjo ir prie įėjimo į kiemą. Šalimais ant dėžės sėdėjo basas vyriškis ir skaitė laikraštį. Du berniukai suposi vežimėly. Prie vandens pompos stovėjo liesa jauna mergaitė su naktine palaidinuke ir, laukdama, kol pribėgs vandens pilnas ąsotis, žiūrėjo į K. Viename kiemo kampe tarp dviejų langų buvo tempiama virvė, ant kurios jau kabojo padžiauti skalbiniai. Apačioje stovėjo vyriškis ir, garsiai šūkčiodamas, vadovavo tam darbui.
K. buvo bepasukąs durų link — ieškoti tardytojo kabineto, bet vėl sustojo, nes, be šitų laiptų, kieme pamatė dar tris laiptines, be to, siauras takas kiemo gale, atrodė, vedė į antrą kiemą. K. supyko, kad jam nebuvo tiksliau nurodyta, kur yra tas kabinetas: vadinasi, su juo pasielgta keistai nerūpestingai ar abejingai; jis pasiryžo labai garsiai ir aiškiai tai pareikšti. Galų gale vis dėlto ėmė kopti laiptais aukštyn, mintyse žaisdamas sargybinio Vilemo sakiniu, kad teismą pritraukianti pati kaltė, vadinasi, tardytojo kabinetas turi būti toje laiptinėje, kurią K. atsitiktinai pasirinko.
Lipdamas aukštyn, jis vis trukdė pulkui vaikų, kurie žaidė ant laiptų ir piktai dėbčiojo K. įkandin, kai šis brovėsi pro jų tarpą. „Jeigu reikės kada nors dar čia ateiti,— tarė jis sau,— turėsiu pasiimti arba saldainių jiems papirkti, arba lazdą jiems apkulti“. Nepasiekęs antrojo aukšto, K. net turėjo valandėlę luktelti, kol baigs riedėti žemyn kamuolys, nes du maži berniūkščiai gudriais suaugusių valkatų veidais laikė jį, įsikibę į kelnių klešnes. Jeigu K. būtų pamėginęs jų atsikratyti, tai tikrai būtų juos užgavęs; o jis bijojo, kad vaikai neimtų rėkti.
Antrame aukšte prasidėjo tikrasis ieškojimas. Kadangi jis negalėjo klausinėti tardymo komisijos, tai sugalvojo stalių Lancą — jam šovė į galvą ta pavardė, nes taip vadinosi kapitonas, ponios Grubach sūnėnas,— ir nusprendė klausti prie kiekvienų durų, ar čia gyvena stalius Lancas, o ta proga žvilgtelėti į kambario vidų. Tačiau paaiškėjo, kad daugeliu atvejų tai buvo galima padaryti ir be niekur nieko, nes beveik visos durys buvo atviros, pro jas bėgiojo vaikai. Dažniausiai tai buvo mažučiai kambarėliai su vienu langu, kuriuose ir valgis virė. Kai kur moterys, viena ranka laikydamos kūdikius, antra darbavosi

prie puodų. Paauglės, kurios, rodės, vilkėjo vien tik prijuostėmis, lakstė uoliau už kitus. Visuose kambariuose lovos buvo dar nepaklotos, jose gulėjo ligoniai arba tie, kurie dar miegojo, o kai kurie ir apsirengę drybsojo. Prie butų, kurių durys buvo uždarytos, K. pasibelsdavo ir klausdavo, ar čia gyvena stalius Lancas. Dažniausiai duris atverdavo moteris ir, išgirdusi klausimą, atsigręždavo į kambarį, kur kažkas pakildavo nuo lovos.
— Ponas teiraujasi, ar čia gyvena stalius Lancas.
— Stalius Lancas? — pakartodavo klausimą gulintis lovoje.
— Taip,— atsakydavo K., nors matydavo, kad tardymo komisijos šitame bute tikrai nėra ir jam nebėra kas veikti.
Daugelis patikėdavo, kad K. labai rūpi surasti stalių Lancą, ilgai galvodavo, prisimindavo kokį stalių, tačiau šio pavardė būdavo ne Lancas, paminėdavo kokią pavardę, kuri tik vos vos būdavo panaši į Lancą, klausinėdavo kaimynus, lydėdavo K. iki kokių nors durų, kur, jų nuomone, stalius Lancas galėtų nuomoti kampą arba kur turėtų būti žmogus, geriau už juos pačius pažįstantis namo gyventojus. Galų gale K. beveik nebereikėjo pačiam klausinėti, jis buvo tiesiog tempte tempiamas iš vieno aukšto į kitą. Jis jau pradėjo gailėtis, kad ėmėsi šito plano, kuris iš pradžių atrodė toks praktiškas. Prieš šeštąjį aukštą nusprendė liautis ieškojęs, atsisveikino su maloniu jaunu darbininku, ketinusiu jį palydėti dar kažkur, ir ėmė lipti laiptais žemyn. Bet paskui, vėl pasipiktinęs viso šito sumanymo beprasmiškumu, K. dar kartą sugrįžo atgal ir pasibeldė į pirmąsias šeštojo aukšto duris. Pirmas dalykas, kurį jis išvydo mažame kambarėlyje, buvo didžiulis sieninis laikrodis, rodęs dešimtą valandą.
— Ar čia gyvena stalius Lancas? — paklausė K.
— Prašom,— atsakė jauna moteris juodomis spindinčiomis akimis, skalbianti rėčkoje vaikų baltinius, ir mostelėjo šlapia ranka į atdaras gretimo kambario duris.
K. pasirodė, kad jis pateko į kažkokį susirinkimą. Niekas neatkreipė dėmesio į atėjusį, visokiausių žmonių buvo grūste prisigrūdęs vidutinio dydžio kambarys su dviem langais; palubėje ėjo galerija, irgi kimšte prisikimšusi žmonių, kurie ten galėjo stovėti tiktai pasilenkę, galvomis ir nugaromis remdamiesi į lubas. K. ėmė dusti nuo slogaus oro tame kambaryje, tad išėjo atgal ir paklausė jaunąją moterį, kuri jį turbūt neteisingai suprato:
— Aš juk teiravausi staliaus, tokio Lanco?
— Taip,— atsakė- moteris,— prašom užeiti.

K. gal ir nebūtų paklausęs moters, jeigu ši nebūtų priėjusi prie jo, paėmusi už durų rankenos ir pasakiusi:
— Po tamstos aš turiu užrakinti, daugiau niekam nevalia įeiti.
— Labai protingai sugalvota,— tarė K.— Tačiau ten jau ir taip perpildyta.
Vis dėlto vėl įžengė į tą kambarį.
Tarp dviejų vyrų, kurie kalbėjosi prie pat durų,— vienas krutino toli į priekį atkištas abi rankas, tarsi skaičiuodamas pinigus, o kitas atidžiai žiūrėjo jam į akis,— kažkieno ranka sugriebė K. Tai buvo mažas raudonskruostis berniukas.
— Eime, eime,— tarė jis.
K. leidosi vedamas, pasirodė, kad toje knibždančioje minioje vis dėlto buvo siauras ir tuščias takas, kuris, ko gero, skyrė dvi partijas; tai liudijo ir tas faktas, kad pirmosiose eilėse dešinėje ir kairėje K. nematė nė vieno į jį atgręžto veido; žmonės stovėjo atsukę nugaras į taką, ir jų kalbos ir gestai buvo skirti tiktai savo partijai. Daugumas buvo apsivilkę juodai, senais, ilgais ir duksliais šventadieniais surdutais. Tik tas apdaras ir trikdė K., šiaip jis būtų pagalvojęs, kad pateko į kokios politinės organizacijos rajono skyriaus susirinkimą.
Kitame salės gale, kur buvo nuvestas K., ant labai žemos, irgi perpildytos pakylos skersai stovėjo mažutis staliukas, už kurio, prie pat pakylos krašto, sėdėjo mažas storas šnopuojantis vyriškis; garsiai juokdamasis, jis kalbėjosi su kitu žmogum, stovinčiu jam už nugaros. Šis buvo alkūnėmis užsikvempęs ant krėslo atkaltės ir sukryžiavęs kojas. Retkarčiais storulis iškeldavo ranką, lyg kažką mėgdžiodamas. Berniukas, atvedęs K., turėjo gerokai vargo, kol jam pavyko apie jį pranešti. Jau du kartus, pasistiepęs ant pirštų galų, jis bandė kažką pasakyti, bet krėsle vyriškis nekreipė į jį dėmesio. Tik tuomet, kai kažkas, stovėjęs ant pakylos, parodė į berniuką, vyriškis atsigręžė į jį ir pasilenkęs išklausė jo tylų pranešimą. Tada išsitraukė laikrodį ir skubiai pažvelgė į K.
— Tamsta turėjai ateiti prieš valandą ir penkias minutes,— pasakė.
K. norėjo kažką atsakyti, bet nesuspėjo, nes, vos vyriškiui baigus kalbėti, dešinėje salės pusėje pasigirdo visuotinis murmėjimas.
— Tamsta turėjai ateiti prieš valandą ir penkias minutes,— pakartojo vyriškis, pakėlęs balsą, ir skubiai pažvelgė žemyn į salę.
Murmesys tuoj pat irgi sustiprėjo ir tik palengva nurimo, nes storulis daugiau nieko nebepasakė. Dabar salėje buvo daug tyliau nei

tuomet, kai įėjo K. Tik žmonės galerijoje nesiliovė laidę replikas. Kiek buvo galima įžiūrėti prieblandoje, pro garus ir dulkes, jie atrodė prasčiau apsirengę už apatinę publiką. Kai kurie buvo atsinešę pagalvėles ir užsikišę jas tarp galvos ir lubų, kad kruvinai nenusizulintų sprando.
K. buvo nusprendęs daugiau stebėti ir mažiau pats kalbėti, todėl nepradėjo teisintis dėl savo tariamo pavėlavimo ir tik pasakė:
— Gal ir pavėlavau, bet juk dabar esu čionai.
Pasigirdo plojimai — vėl iš dešinio salės krašto. Tuos žmones nesunku palenkti į savo pusę, pagalvojo K.; jį trikdė tiktai tyla kairiame šone, kuris buvo kaip tik už jo nugaros ir iš kur pasigirdo tik vienas kitas pliaukštelėjimas. Jis ėmė svarstyti, ką galėtų pasakyti, kad palenktų į savo pusę visus iš karto arba, jeigu tai būtų neįmanoma, nors laikinai laimėtų antrosios partijos simpatiją.
— Teisybė,— atsiliepė vyriškis,— bet dabar aš jau neprivalau tamstos tardyti...— Vėl pasigirdo murmesys, bet dabar jis, matyt, kilo per nesusipratimą, nes vyriškis, mostu nutildęs publiką, kalbėjo toliau: — Šiandien vis dėlto dar padarysiu išimtį. Tačiau daugiau tamsta neturi teisės vėluoti. O dabar eik šen!
Kažkas nušoko nuo pakylos, padarydamas K. vietos, ir šis užlipo ten. Stovėjo prispaustas prie stalo, grūstis už nugaros buvo tokia didelė, kad jis turėjo jai priešintis, jei nenorėjo nustumti nuo pakylos stalo, o gal net ir paties tardytojo.
Tačiau tardytojas tuo nesirūpino, tik patogiai atsilošė krėsle, paskui, užbaigdamas pokalbį, kažką dar pasakė už jo nugaros stovinčiam vyriškiui ir pasiėmė mažą užrašų knygelę— vienintelį daiktą, gulėjusį ant jo stalo. Knygelė buvo panaši į mokyklinį sąsiuvinį, sena ir visai sutrinta nuo dažno sklaidymo.
— Taigi,— tarė tardytojas, pavartė sąsiuvinėlį ir kreipėsi į K., lyg konstatuodamas faktą: — Tamsta dažytojas?
— Ne,— atsakė K.,— aš esu didelio banko pirmasis prokuristas.
Šitas atsakymas sukėlė dešinėje partijoje kvatojimą, ir tokį smagų,
jog net pats K. neištvėrė nenusijuokęs. Žmonės, pasirėmę rankomis į kelius, taip smarkiai kratėsi, lyg jiems būtų užėjęs sunkus kosulio priepuolis. Kai kas juokėsi net ir galerijoje. Visiškai įtūžęs tardytojas, matyt, bejėgis prieš žmones apačioje, pamėgino sudrausti galeriją; jis pašoko, pagrūmojo kumščiu į viršų, ir jo antakiai, šiaip jau neįspūdingi, susitraukė, pavirsdami vešliais juodais tankiais kupstais virš akių.
Kairėje salės pusėje vis dar buvo tylu, žmonės stovėjo ten eilėmis, atgręžę veidus į pakylą, ir lygiai taip pat ramiai klausėsi viršuje vykstančio pokalbio, kaip ir antrosios partijos triukšmavimo; jie net pakentė, kad kai kas iš jų tarpo retkarčiais pritardavo antrajai partijai. Kairiosios grupės nariai, beje, ne tokie gausūs, ko gero, buvo tokie pat nereikšmingi, kaip ir dešiniosios partijos atstovai, bet laikėsi santūriai ir dėl to atrodė oresni. Pradėjęs kalbėti K. buvo įsitikinęs, kad šneka tai, kas jiems patinka.
— Tamstos klausimas, ponas tardytojau, ar aš esu dažytojas,— tikriau, tamsta juk net neklausei, o stačiai pareiškei man tai,— yra tipiškas man iškeltos bylos nagrinėjimo pavyzdys. Tamsta gali atsakyti, kad tai visai ne nagrinėjimas, ir būsi teisus, nes nagrinėjimu tai bus galima laikyti tik tuo atveju, jei aš jį pripažinsiu. Bet tiek to, šiuo momentu tai pripažįstu — taip sakant, iš užuojautos. Jeigu apskritai kreipsi į tai dėmesį, tai nieko daugiau ir neliks kaip tik užjausti. Aš nesakau, kad tas nagrinėjimas yra baisiai netvarkingas, tik norėčiau paskatinti tamstą patį padaryti tokią išvadą.
K. nutilo ir pažvelgė į salę. Jis kalbėjo labai griežtai, net griežčiau, negu iš pradžių buvo ketinęs, bet pasakė gryną teisybę. Šie žodžiai tikrai buvo verti plojimų iš vienos ar kitos pusės, tačiau salėje buvo tyku, matyt, klausytojai laukė tęsinio, o gal toje tyloje brendo audra, turinti padaryti galą visai istorijai. Staiga, sudrumsdamos tylą, atsidarė durys salės gale, ir pasirodė jaunoji skalbėja, matyt, užbaigusi savo darbą; nors ir labai stengėsi įeiti atsargiai, ji vis dėlto patraukė kai kurių klausytojų žvilgsnius. Tik tardytojas tikrai pradžiugino K., nes atrodė, kad pasakytieji žodžiai pataikė jam į skaudžią vietą. Iki šiol tardytojas klausėsi stovėdamas, nes K. kalba užklupo jį netikėtai, kai jis atsistojo sudrausti galerijos. Dabar, pertraukėlės metu, jis palengva atsisėdo, lyg norėdamas, kad niekas to nepastebėtų. Matyt, mėgindamas nusiraminti, jis vėl ėmė vartyti sąsiuvinėlį.
— Iš to nebus jokios naudos,— kalbėjo toliau K.— Ir tamstos sąsiuvinėlis, ponas tardytojau, patvirtina mano žodžius.
Patenkintas, kad šitame jam svetimame susirinkime girdi tik savo ramius žodžius, K. net išdrįso, daug nesukdamas galvos, atimti iš tardytojo sąsiuvinėlį ir pirštų galais, tartum šlykštėdamasis, iškelti jį už vieno iš vidurinių lapų, tad iš abiejų pusių nukaro smulkiai prirašyti dėmėti lapeliai pageltusiais kraštais.
— Ir tai yra tardytojo dokumentacija,— pasakė K., mesdamas sąsiuvinį ant stalo.— Skaityk ją ramiai toliau, ponas tardytojau, šitos kalčių knygos aš tikrai nebijau, nors ji man ir neprieinama, nes

galiu paliesti ją tik dviem pirštais ir niekada nepaimčiau jos į rankas.
Kad tardytojas, vos sąsiuvinėliui nukritus ant stalo, tuojau jį pačiupo, pamėgino nors šiek tiek aptvarkyti ir vėl atsivertė, ruošdamasis skaityti toliau, galėjo reikšti tik didelį pažeminimą, bent jau taip iš šalies tikriausiai atrodė.
Pirmoje eilėje susispietusių žmonių veidai taip įdėmiai nukrypo į K., kad jis pats nejučiomis turėjo į juos pažvelgti. Ten stovėjo vien senyvi vyrai, kai kurie jau žilomis barzdomis. Gal jų žodis čia ir lėmė viską, gal jie galėjo paveikti visą tą minią, kuri, net ir pažeminus tar- dytoją, nesidavė išjudinama iš sustingimo, apėmusio ją, kai K. pradėjo kalbėti.
— Tai, kas atsitiko man,— vėl prašneko K., trupučiuką tylesniu balsu nei pirma, nuolat dairydamasis į pirmoje eilėje stovinčiųjų veidus, dėl ko jo kalba atrodė truputį padrika,— tai, kas atsitiko man, yra tiktai pavienis atvejis ir savaime ne toks jau svarbus, nes aš jo per daug nesidedu į širdį, tačiau kartu tai ir pavyzdys, kaip nagrinėjamos daugybės žmonių bylos. Juos aš ginu, o ne save.
Jis nejučiomis pakėlė balsą. Kažkur kažkas ėmė ploti, iškėlęs rankas, ir sušuko: „Bravo! Teisingai! Bravo! Ir dar kartą bravo!“ Vienas kitas iš stovinčių pirmoje eilėje ėmė pešiotis barzdą, bet niekas neatsigręžė į šaukiantį. Ir K. neteikė tiems šūksniams didelės reikšmės, bet vis dėlto padrąsėjo; dabar jam atrodė nebūtina, kad visi plotų, užteks ir to, kad visi bent susimąstys, kas čia darosi, ir nors vieną kitą pavyks įtikinti ir patraukti į savo pusę.
— Aš netrokštu oratoriaus laurų,— tarė K., lyg pratęsdamas savo mintis.— Man jie turbūt ir nepasiekiami. Ponas tardytojas tikriausiai kalba daug geriau už mane, juk tai jo profesija. Aš noriu tik viešai pakalbėti apie viešą netvarką. Paklausykit tiktai! Maždaug prieš dešimt dienų buvau areštuotas, pats tas faktas man tiesiog juokingas, tačiau dabar apie tai nekalbėsim. Buvau užpultas anksti rytą, kai dar lovoj gulėjau, galbūt buvo įsakyta — sprendžiant iš tardytojo žodžių, tai visai įtikėtina — areštuoti kažkokį dažytoją, tokį pat nekaltą kaip ir aš, bet pasirinkta suimti mane. Gretimą kambarį užėmė du netašyti sargybiniai. Net jeigu būčiau koks pavojingas plėšikas, nebūtų buvę galima pasirūpinti geresnėmis atsargos priemonėmis. Be to, tie sargybiniai pasirodė esą paskutiniai sukčiai, jie išūžė man ausis, reikalavo iš manęs kyšio, visokiausiais būdais bandė išvilioti iš manęs drabužius ir baltinius, prašė pinigų, žadėdami atnešti man pavalgyti,— ir tai po to, kai ką tik mano akivaizdoje buvo begėdiškai sušveitę mano paties pusryčius. Ir negana to. Mane nuvedė į trečią kambarį pas inspektorių. Tas kambarys priklauso damai, kurią aš labai gerbiu, ir aš turėjau žiūrėti, kaip sargybiniai ir inspektorius — per mane, nors ir ne dėl mano kaltės,— sakytum teršia tą kambarį savo buvimu. Nelengva buvo išlikti ramiam. Bet aš susivaldžiau ir visai ramiai paklausiau inspektorių,— jeigu jis būtų čionai, pats turėtų tai patvirtinti,— už ką esu areštuotas? O ką gi atsakė tasai inspektorius, kurį aš dar ir dabar matau prieš akis, sėdintį minėtos damos fotelyje kaip tikrą paties bukiausio pasipūtėlio įsikūnijimą? Inspektorius, gerbiamieji ponai, iš esmės ničnieko neatsakė, gal jis ir tikrai nieko nežinojo, tiesiog areštavo mane ir buvo patenkintas. Be to, jis visai be reikalo atsivedė į tos damos kambarį tris žemesnius mano banko tarnautojus, kurie nieko daugiau neveikė, tik čiupinėjo ir jaukė damai priklausančias fotografijas. Be abejo, tų tarnautojų dalyvavimas turėjo ir kitą tikslą: jie, kaip ir mano šeimininkė bei jos tarnaitė, turėjo paskleisti žinią apie mano areštą, pakenkti mano viešajai reputacijai, o visų pirma mano padėčiai banke. Tiktai nieko, ničnieko iš to neišėjo, net mano šeimininkei, visai paprastai moteriškei — su pagarba tariu čionai josios pavardę, ji vadinasi ponia Grubach — taigi net poniai Grubach užteko sveiko proto suprasti, kad toks areštas reiškia nė kiek ne daugiau kaip be priežiūros paliktų berniūkščių muštynės gatvėje. Kartoju, man visa tai tik pridarė nemalonumų ir valandėlę sugadino nuotaiką, bet ar negalėjo viskas baigtis daug blogiau?
Kai šioje vietoje K. stabtelėjo ir pažvelgė į tylintį tardytoją, jam pasirodė, kad šis kaip tik žvilgsniu duoda ženklą kažkam minioje. K. šyptelėjo ir tarė:
— Ką tik čia ponas tardytojas davė kažkuriam iš jūsų slaptą ženklą. Vadinasi, tarp jūsų yra žmonių, kuriems jis komanduoja nuo šitos pakylos. Nežinau, ar tas jo ženklas buvo duotas tam, kad jūs švilptu- mėt, ar tam, kad plotumėt; dabar pirma laiko iškeldamas aikštėn šį dalyką, aš visai sąmoningai atsisakau mėginimų sužinoti to ženklo prasmę. Man tai visai nesvarbu, ir aš viešai leidžiu ponui tardytojui įsakinėti savo apmokamiems tarnautojams, stovintiems ten, apačioje, ne ženklais, o žodžiais; tegu jis sau garsiai vieną kartą komanduoja: „Švilpkite!“ — o kitą kartą: „Plokite!“
Gal tardytojas sutriko, o gal ėmė nekantrauti, bet jis sukrutėjo savo krėsle. Užpakaly stovintis vyriškis, su kuriuo tardytojas jau ir pirma šnekėjosi, vėl pasilenkė prie jo, nežinia, ar norėdamas jį padrąsinti, ar kažką svarbaus patarti. Apačioje žmonės šnekėjosi tarpusavy tyliai, bet gyvai. Dvi partijos, kurių nuomonės pirma, rodės, taip smarkiai skyrėsi, dabar susimaišė, vieni rodė pirštais į K., o kiti — į tardytoją. Garų migla buvo labai nemaloni ir net neleido įžiūrėti stovinčių kiek tolėliau žmonių. Matyt, ji labiausiai kamavo galerijos žiūrovus, ir šie, baugščiai šnairuodami į tardytoją, turėjo patyliukais klausinėti susirinkimo dalyvius, kad galėtų suprasti, kas dedasi salėje. Tie jiems atsakinėjo taip pat tyliai, delnais prisidengę burnas.
— Aš tuoj baigsiu,— tarė K., o kadangi varpelio nebuvo, trenkė kumščiu į stalą; nuo trinktelėjimo tardytojo ir jo patarėjo galvos iškart atšoko viena nuo kitos.— Man šita istorija visai nesvarbi, todėl kalbu apie ją visai laisvai, ir jūs, jeigu tik jums nors kiek rūpi šitas tariamas teismas, turėsite daug naudos, jei mane išklausysite. Mano kalbos aptarimą prašyčiau atidėti vėlesniam laikui, nes aš skubu ir netrukus išeisiu.
K. žodžiai dabar jau taip smarkiai veikė publiką, kad salė iškart nutilo. Žmonės neberėkė vienas per kitą kaip pradžioje, niekas net neplojo, bet atrodė, kad visi jau kažkuo įsitikinę arba tuoj tuoj įsitikins.
— Nėra abejonės,— tarė K. labai tyliai, džiaugdamasis, kad visa auditorija taip įtemptai klausosi; tyla net pradėjo spengti, ir tai teikė K. daugiau drąsos negu entuziastiškiausi plojimai,— nėra abejonės, kad už visų šito teismo apraiškų, vadinasi, mano atveju — už arešto ir šios dienos tardymo slypi didžiulė organizacija. Organizacija, išlaikanti ne tik paperkamus sargybinius, neišmanėlius inspektorius ir tardytojus, geriausiu atveju pasižyminčius tiktai kuklumu, bet neabejotinai turinti ir aukšto bei paties aukščiausiojo rango teisėjų su begale neišvengiamų tokiais atvejais kurjerių, raštininkų, žandarų ir kitų pagalbinių tarnautojų, gal net ir budelių — aš nebijau to žodžio. Ir kokia gi visos tos didžiulės organizacijos prasmė, gerbiamieji? Ogi suiminėti niekuo nekaltus žmones ir pradėti prieš juos beprasmiškus ir dažniausiai — kaip, pavyzdžiui, mano atveju — nieko neduodančius procesus. Kaipgi galima, turint galvoje tokią visos sistemos beprasmybę, išvengti baisiausios valdininkų korupcijos? Tai neįmanoma, net pats aukščiausias teisėjas neatsispirtų pagundai. Todėl sargybiniai mėgina tiesiai nuo kūno pavogti suimtųjų drabužius, todėl inspektoriai laužiasi į svetimus butus, todėl nekalti žmonės, užuot kvočiami, yra žeminami prieš visą susirinkimą. Sargybiniai papasakojo man apie sandėlius, kuriuose kraunama suimtųjų nuosavybė. Norėčiau nors kartą pamatyti tokį sandėlį, kuriame pūva sunkiai uždirbtas

suimtųjų turtas, jeigu tik jo neišgrobsto vagišiai sandėlio darbuotojai.
K. kalbą nutraukė klyksmai salės gale, jis prisidengė delnu akis, norėdamas pamatyti, kas ten atsitiko, nes migla nuo blausios dienos šviesos atrodė balkšva ir akino. Ten vėl buvo toji skalbėja, apie kurią jau tuomet, kai ji įėjo į salę, K. pamanė, kad labai trukdys. Negalėjai suprasti, ar šį kartą ji buvo kalta, ar ne. K. matė tik tiek, kad kažkoks vyras nusitempė ją į kampą prie durų ir ėmė spausti prie savęs. Tačiau klykė ne skalbėja, o vyriškis, plačiai prasižiojęs, žiūrėdamas į lubas. Aplink juos susirinko būrelis žmonių, netoliese stovintys galerijos lankytojai atrodė susižavėję, kad šitaip buvo sutrikdytas rimtumas, kuriuo K. užkrėtė susirinkimą. Pagautas pirmo įspūdžio, K. iškart buvo bepuoląs tenai, nes manė, kad visiems rūpės padaryti tvarką ir bent jau išvyti tą porą iš salės, tačiau pirmosios eilės nejudėdamos stovėjo prieš jį, niekas nė nekrustelėjo, niekas neleido K. prasiveržti. Priešingai, visi jam tiktai trukdė, seniai bandė užkirsti jam kelią rankomis, o kažkas — jis neturėjo laiko atsigręžti — pačiupo jį už pakarpos. K. jau nė nebegalvojo apie tą porą prie durų, jam pasirodė, kad ribojama jo laisvė, kad jį ketinama tikrai areštuoti, ir jis, nieko nepaisydamas, nušoko nuo pakylos. Dabar atsidūrė akis į akį su minia. Ar pirma teisingai įvertino šituos žmones? Ar ne per daug pasikliovė savo kalbos poveikiu? Nejau tol, kol jis kalbėjo, visi apsimetinėjo, o dabar, kai priėjo prie išvadų, jiems tas apsimetinėjimas nusibodo? Ir kokie veidai aplink jį! Mažos juodos akutės šmižinėjo į visas puses, skruostai buvo nukarę kaip girtuoklių, ilgos barzdos — pašiurpusios ir retos, o jei bandei suleisti į jas ranką, tai atrodė, kad suspaudi tik tuščią kumštį, nesugriebdamas barzdos. O po barzdomis — tai buvo tikras K. atradimas — ant švarkų apykaklių blizgėjo įvairaus dydžio ir įvairių spalvų ženklai. Visi nešiojo tuos ženklus, kur tik pažiūrėsi. Visi ėjo išvien, net ir tos tariamos partijos kairėje ir dešinėje, o kai K. staiga atsigręžė, tuos pačius ženklus pamatė ant tardytojo apykaklės,— šis ramiai žvelgė į salę, susinėręs ant pilvo rankas.
— Aha! — sušuko K. ir iškėlė rankas, staigus atradimas reikalavo daugiau erdvės.— Juk jūs visi, kaip matau, esate valdininkai, toji pati kyšininkų gauja, kurią aš čia smerkiau, jūs sugužėjote čionai pasiklausyti ir pašnipinėti, pasidalijote į tariamas partijas, ir viena iš jų plojo man, stengdamasi mane išbandyti, jūs norėjote pasimokyti, kaip reikia mulkinti nekaltą žmogų! Ką gi, tikiuosi, kad ne veltui čia sėdėjote: arba turėjote pramogą iš to, kad atsirado žmogus, kuris vylėsi,

jog jūs apginsite nekaltą, arba... Praleisk mane, nes trenksiu tau! — sušuko K. vienam kretančiam seniui, prilindusiam prie pat jo.— Arba jūs iš tikrųjų šio to pasimokėte. Taigi linkiu jums sėkmės jūsų profesijoje!
Jis skubiai pasičiupo skrybėlę, gulėjusią ant stalo kraštelio, ir visuotinėje tyloje, tikrai sakant, begalinės nuostabos tyloje, prasibrovė prie išėjimo. Tačiau tardytojas, matyt, buvo dar greitesnis už K., nes jau laukė jo prie durų.
— Luktelėk tamsta valandėlę,— tarė jis.
K. stabtelėjo, bet žiūrėjo ne į tardytoją, o į duris, už kurių rankenos jau buvo paėmęs.
— Norėčiau tiktai atkreipti tamstos dėmesį į tai,— pasakė tardytojas,— kad tamsta, atrodo, pats to nesuprasdamas, šiandien savo valia atsisakei naudos, kurią suimtajam bet kuriuo atveju duoda kvota.
K. nusijuokė, žiūrėdamas į duris.
— Niekšai! — sušuko jis.— Nusispjaut į visas jūsų kvotas!
Ir, atsidaręs duris, nubėgo laiptais žemyn. Už jo nugaros pasigirdo garsus atgijusių susirinkimo dalyvių balsų šurmulys, matyt, jie ten it kokie studentai ėmė svarstyti tai, kas įvyko.
TRECIAS SKYRIUS
Tuščioje posėdžių salėje. Studentas.
Kanceliarijos
Kitą savaitę K. kasdien laukė naujo šaukimo, jis negalėjo patikėti, kad jo atsisakymas nuo kvotų bus suprastas tiesiogine prasme, o kai laukiamas šaukimas neatėjo iki pat šeštadienio vakaro, K. nusprendė, kad toks tylėjimas reiškia kvietimą tą pačią valandą atvykti į tuos pačius namus. Todėl sekmadienį jis vėl nuėjo tenai, šįkart jau gerai žinodamas visus laiptus ir koridorius; kai kurie žmonės, prisiminę jį, sveikinosi, stovėdami tarpduryje, bet jam nereikėjo nieko klausinėti, ir jis greitai pasiekė ieškomas duris. Vos pasibeldus, durys tuoj atsidarė, ir jis, nė nežvilgteldamas į jau pažįstamą moterį, stovinčią prie slenksčio, žengė gretimo kambario link.
— Šiandien posėdžio nėra,— tarė moteris.
— Kaipgi nėra? — paklausė jis, nenorėdamas patikėti.

Tačiau moteris atidarė gretimo kambario duris ir leido jam pačiam įsitikinti. Kambarys buvo tuščias ir dėl to atrodė dar skurdesnis negu praėjusį sekmadienį. Ant stalo, kuris vis dar stovėjo toje pačioje vietoje ant pakylos, gulėjo kelios knygos.
— Ar galima pavartyti tas knygas? — paklausė K. ne tiek iš didelio smalsumo, kiek dėl to, kad šitas žygis nenueitų visai veltui.
— Ne,— atsakė moteris ir vėl uždarė duris,— tai draudžiama. Knygos priklauso tardytojui.
— Aha,— tarė K., linkteldamas galvą,— matyt, ten įstatymų kodeksai, o šitas teismas teisia ne tik nekaltus, bet ir įstatymo nežinančius žmones.
— Turbūt taip,— atsakė moteris, ne visai jį supratusi.
— Ką gi, tai aš eisiu,— tarė K.
— Gal reikia ką pranešti tardytojui? — paklausė moteris.
— Ar tamsta jį pažįsti? — paklausė K.
— Žinoma,— atsakė moteris,— juk mano vyras — teismo kurjeris.
Tik dabar K. pastebėjo, kad patalpa, kurioje anąkart stovėjo vien rėčka su skalbiniais, dabar apstatyta kaip tikras gyvenamasis kambarys. Moteris pamatė, kad jis nustebo, ir pasakė:
— Taip, mes čia galime nemokamai gyventi, bet posėdžių dienomis turime šį kambarį ištuštinti. Mano vyro tarnyba kai kuriais atžvilgiais nepatogi.
— Mane ne tiek stebina kambarys,— tarė K., piktai žvilgtelėjęs į ją,— kiek tai, kad tamsta ištekėjusi.
— Ar tamsta turi galvoje tą atsitikimą per praėjusį posėdį, kai aš sutrukdžiau tamstos kalbą? — paklausė moteris.
— Žinoma,— atsakė K.— Šiandien tai jau sena ir beveik užmiršta istorija, bet tąkart aš tiesiog įtūžau. O dabar man tamsta pati sakai, kad esi ištekėjusi.
— Tamstai tik į naudą išėjo, kad sutrukdžiau tą kalbą. Po to visi apie tamstą labai nepalankiai šnekėjo.
— Galimas daiktas,— pasakė K., nusukdamas šneką į šoną,— bet tamstos elgesio tai nepateisina.
— Mane pateisina visi, kas tik pažįsta,— tarė moteris.— Žmogus, anąkart glėbesčiavęs mane, jau seniai mane persekioja. Gal apskritai aš ir nesu patraukli, bet jam patinku. Ir čia jau niekas negali man padėti, net mano vyras su tuo apsiprato; jis turi tai pakęsti, jeigu nenori netekti tarnybos, nes tas žmogus yra studentas ir ateityje tikriausiai

bus didelis viršininkas. Jis visą laiką sekioja man iš paskos. Štai ir dabar jis išėjo, prieš pat tamstai ateinant.
— Visur čia ta pati tvarka,— tarė K.— Visai tuo nesistebiu.
— Tamsta nori čionai šį tą pataisyti? — paklausė moteris lėtai ir dvejodama, lyg šnekėtų kažką, kas pavojinga ir jai, ir K.— Aš tai supratau jau iš tamstos kalbos, kuri man pačiai labai patiko. Tiesa, girdėjau ne viską, į pradžią pavėlavau, o pabaigoje gulėjau su studentu ant grindų... Ak, kaip čia viskas šlykštu! — pridūrė ji, valandžiukę patylėjusi, ir pagriebė K. už rankos.— Ar tamsta įsitikinęs, kad pavyks ką nors pataisyti?
K. nusišypsojo ir pamėgino ištraukti savo ranką iš jos minkštų delnų.
— Tiesą sakant,— tarė jis,— ne mano pareiga čia ką nors, tamstos žodžiais tariant, taisyti; jeigu tamsta šitaip pareikštumei, pavyzdžiui, tardytojui, jis tamstą išjuoktų arba nubaustų. Iš tikrųjų laisva valia aš niekada nebūčiau kišęsis į tuos reikalus, ir šito teismo bėdos niekad nebūtų sutrukdžiusios mano ramaus miego. Bet kadangi esu neva areštuotas,— mat buvau vieną rytą areštuotas,— tai turėjau veltis į šitą istoriją, ir visų pirma — savo paties labui. Jeigu sykiu galėčiau būti kuo nors naudingas ir tamstai, tai aš, aišku, esu pasiruošęs padėti. Ir ne tik iš artimo meilės, bet ir dėl to, kad tamsta irgi gali man padėti.
— Kaipgi aš galėčiau tamstai padėti? — paklausė moteris.
— Pavyzdžiui, parodyk man tamsta anas knygas, gulinčias ant stalo.
— Mielai! — sušuko moteris ir skubiai nusitempė jį paskui save.
Knygos buvo senos ir nušiurusios, vienos viršelis buvo perlūžęs ir
laikėsi tik keliais siūlais.
— Kaip čia visur nešvaru,— tarė K., kraipydamas galvą, o moteris greitosiomis nubraukė prijuoste dulkes, kad K. galėtų bent prisiliesti prie knygų.
Jis atvertė viršutinę knygą ir pamatė nepadorų paveikslą. Vyras ir moteris sėdi nuogi ant sofos, nešvankus dailininko sumanymas buvo visai aiškus, bet jis viską nupiešė taip nemokšiškai, kad galų gale matyti tiktai vyras ir moteris, pernelyg krintantys į akis, sėdintys nepaprastai tiesiai ir dėl nevykusios perspektyvos tik vos vos pasigręžę į kits kitą. K. daugiau nebesklaidė, tik atsivertė antros knygos titulinį puslapį; tai buvo romanas, antrašte „Kančios, kurias Gretė patyrė nuo savo vyro Hanso“.

— Štai kokie kodeksai čia studijuojami,— tarė K.— Ir tokie žmonės rengiasi mane teisti!
— Aš tamstai padėsiu,— pasakė moteris.— Gerai?
— Ar tikrai tamsta gali man padėti, neužsitraukdama sau bėdos? Juk ką tik sakei, kad tamstos vyras labai priklausomas nuo vyresnybės?
— Ir vis dėlto aš tamstai padėsiu,— atsakė moteris.— Eime, reikia viską aptarti. Apie man gresiantį pavojų daugiau nešnekėsim, aš bijau pavojų tik tuomet, kai noriu jų bijoti. Eime.— Ji parodė į pakylą ir pakvietė K. prisėsti šalia jos ant laiptelių.— Tamstos gražios tamsios akys,— tarė ji, žvelgdama iš apačios K. į veidą, kai juodu susėdo,— sako, kad ir mano akys gražios, bet tamstos daug gražesnės. Aš tai pastebėjau jau tąkart, kai buvai pirmą sykį atėjęs čionai. Dėl tamstos aš tada ir įėjau į šį kambarį, į posėdžių salę; šiaip niekad šito nedarau, man, tiesą sakant, tai netgi draudžiama.
Tai mat kas, pagalvojo K., ji siūlosi man, ji tokia pat nedorėlė, kaip ir visi čia; jai atsibodo teismo valdininkai, ir tas suprantama, todėl ji ir sako pirmam pasitaikiusiam vyriškiui komplimentus apie gražias akis. K. tylėdamas atsistojo, lyg savo mintis būtų garsiai pasakęs ir šitaip jau paaiškinęs moteriai savo elgesį.
— Nemanau, kad tamsta galėtumei man padėti,— tarė jis.— Norint man iš tikrųjų padėti, reikėtų turėti ryšių su aukštais valdininkais. O tamsta, be abejo, pažįsti tik smulkiausius tarnautojus, kurie čia būriais trinasi. Tuos tamsta, žinoma, pažįsti labai gerai ir galėtumei iš jų šį tą išpešti, tuo aš neabejoju, bet net ir pačios didžiausios jų pastangos negali turėti įtakos proceso baigčiai. O tamsta pati tik netek - tumei kelių draugų. Šito aš nenoriu. Tegul tamstos santykiai su tais žmonėmis pasilieka tokie, kokie lig šiol buvo, man atrodo, kad tie santykiai tamstai yra tiesiog būtini. Sakau tai apgailestaudamas, nes, norėdamas bent iš dalies atsilyginti už komplimentus, galiu pasakyti, kad ir tamsta man patinki, ypač dabar, kai taip liūdnai žiūri į mane, nors liūdėti, beje, visai nėra pagrindo. Tamsta priklausai grupei, su kuria aš turiu kovoti, ir visai puikiai jautiesi tarp tų žmonių, net myli studentą, o jei nemyli, tai bent jau laikai jį geresniu už savo vyrą. Tai buvo nesunku suprasti iš tamstos žodžių.
— Ne! — sušuko ji, nepakildama iš vietos, ir sugriebė K. už rankos, kurios šis nespėjo atitraukti.— Tamsta negali dabar išeiti, tamsta negali išeiti ir išsinešti iš čia klaidingą nuomonę apie mane! Nejaugi tamsta tikrai galėtumei dabar išeiti? Argi aš jau tokia niekam

tikusi, kad tamsta net nenori padaryti man malonumo ir dar valandžiukę pabūti čionai?
— Tamsta ne taip mane supratai,— atsakė K. ir atsisėdo.— Jeigu tikrai nori, kad dar pabūčiau, tai mielai pasiliksiu, juk turiu laiko, nes atėjau tikėdamasis, kad šiandien bus posėdis. O tai, ką pirma kalbėjau, tebuvo mano prašymas nedaryti jokių žygių mano labui šiame procese. Bet ir dėl to tamstai nereikėtų įsižeisti: turėk tamsta galvoje, kad man visai nerūpi, kuo pasibaigs šitas procesas, ir kad aš tik pasijuoksiu iš nuosprendžio. Žinoma, tuo atveju, jeigu procesas iš tikrųjų kada nors bus baigtas, bet aš labai abejoju. Esu beveik įsitikinęs, kad ši byla dėl valdininkų tingumo ir užmaršumo, gal net ir dėl jų bailumo jau nutraukta arba bus nutraukia artimiausiomis dienomis. Tiesa, visai galimas daiktas, kad procesas bus dėl akių tęsiamas, tikintis gauti didelį kyšį, bet aš jau dabar galiu pasakyti, kad iš to nieko neišeis, nes kyšių niekam neduodu. Vis dėlto tamsta padarytum man paslaugą, jeigu tardytojui ar kuriam kitam valdininkui, mėgstančiam skleisti svarbias naujienas, praneštum, kad jokios gudrybės, kurių tie ponai, aišku, žino nemažai, niekada neprivers manęs duoti kyšio. Pasakyk tamsta jiems atvirai, kad jie neturėtų jokių vilčių. Beje, tikriausiai jie ir patys tai pastebėjo, o jeigu nepastebėjo, tai man nelabai rūpi, kad jie jau dabar tatai sužinotų. Juk nuo to tik sumažėtų darbo tiems ponams, žinoma, ir aš turėčiau mažiau nemalonumų, bet esu pasiruošęs viską iškęsti, žinodamas, kad kiekvienas toks nemalonumas sykiu yra ir smūgis mano priešininkams. O aš jau pasirūpinsiu, kad taip būtų. Beje, ar tamsta pažįsti tardytoją?
— Žinoma,— atsakė moteris.— Apie jį pirmiausia ir pagalvojau, kai siūliausi padėti tamstai. Nežinojau, kad’jis tėra smulkus valdininkas, bet jeigu tamsta taip sakai, tai, matyt, taip ir yra. Vis dėlto manau, kad raportai, kuriuos jis siunčia aukštesnėms instancijoms, turi šiokios tokios įtakos. O jis rašo tokią daugybę raportų. Tamsta sakei, kad valdininkai tinginiai; bet tikrai ne visi tokie, šilas tardytojas — visai ne tinginys, jis labai daug rašo. Pavyzdžiui, praeitą sekmadienį posėdis užtruko iki pat vakaro. Visi išėjo, o tardytojas pasiliko salėje ir liepė man atnešti lempą; aš turėjau tik mažą virtuvinę lempelę, bet jam ir tos užteko, jis iškart sėdo rašyti. Tuo tarpu parėjo mano vyras, kuris kaip tik tą sekmadienį turėjo laisvą dieną, mes susinešėme baldus, vėl įsikūrėm savo kambaryje, paskui dar užsuko kaimynai, kurį laiką mes visi šnekučiavomės prie žvakės, žodžiu, visai užmiršom tardytoją ir nuėjom gulti. Staiga pabundu vidurnaktį,

tikriausiai buvo jau labai vėlu, o šalia lovos stovi tardytojas, delnu pridengęs lempą, kad šviesa nekristų ant mano vyro, — atsarga visai nereikalinga, mano vyras miega taip kietai, kad jokia šviesa jo nepažadinsi. Aš taip išsigandau, kad vos nepradėjau rėkti, bet tardytojas buvo labai malonus, paprašė mane būti atsargesnę ir sušnibždėjo, kad jis iki šiol rašęs, o dabar grąžinąs man lempą. Paskui pridūrė niekuomet nepamiršiąs, kaip aš atrodžiau mieganti. Žodžiu, norėjau tamstai pasakyti, kad tardytojas tikrai rašo daug raportų, ypač apie tamstą, nes tamstos apklausa, be abejo, buvo vienas iš svarbiausių įvykių sekmadienio posėdyje. O tokie ilgi raportai negali būti visai nereikšmingi. Be to, iš mano pasakojimo turbūt jau tamsta supratai, kad tardytojas sukasi apie mane ir kad būtent dabar, pirmomis dienomis — jis turbūt apskritai tik dabar mane pastebėjo — aš galiu turėti jam didelę įtaką. Turiu ir daugiau įrodymų, kad jis manimi labai domisi. Per studentą, kuriuo labai pasitiki ir su kuriuo kartu dirba, jis atsiuntė man vakar dovanų šilkines kojines, neva už tai, kad aš tvarkau posėdžių kambarį, bet tai tik dingstis, juk tas darbas yra mano pareiga, ir mano vyras už tai gauna atlyginimą. Kojinės labai gražios, pažiūrėk tamsta,— ji ištiesė kojas, pasikėlė sijonus iki pat kelių ir pati ėmė apžiūrinėti kojines.— Labai gražios kojinės, tik baisiai jau plonytės ir man netinka.
Staiga ji nutilo, uždėjo ranką ant K. rankos, lyg norėdama jį nuraminti, ir sušnibždėjo:
— Tyliau, Bertoldas žiūri į mus.
K. iš lėto pakėlė akis. Posėdžių salės tarpduryje stovėjo jaunas vyras, jis buvo mažutis, kreivokomis kojomis ir, matyt, stengdamasis atrodyti kuo solidžiau, buvo užsiauginęs trumpą, skystą rusvą barzdelę, kurią be perstogės kedeno pirštais. K. pažvelgė į jį smalsiai, juk tai buvo pirmas visai nežinomų teisės mokslų studentas, su kuriuo jis susidūrė, taip sakant, asmeniniame gyvenime ir kuris ateity tikriausiai taps aukštu valdininku. O studentas, atrodė, visai nekreipė dėmesio į K., jis tik atitraukė ranką nuo barzdos, pirštu pamojo moteriai ir nuėjo prie lango; moteris pasilenkė prie K. ir sušnibždėjo:
— Maldauju tamstą, nepyk ant manęs, negalvok apie mane blogai, dabar aš turiu eiti pas jį, pas tą šlykščią žmogystą, tik pažiūrėk tamsta, kokios kreivos jo kojos. Aš tuoj grįšiu ir tada eisiu su tamsta, jeigu tik mane vesiesi, eisiu, kur tik panorėsi, galėsi daryti su manim, ką panorėsi, būsiu laiminga, jei galėsiu kuo ilgesniam tarpui ištrūkti iš čia, o visų geriausia — visam laikui.

Ji dar paglostė K. pirštus, pašoko ir nubėgo prie lango. K. nė pats nepajuto, kaip ištiesė ranką į tuštumą, mėgindamas sučiupti jos ranką. Toji moteris jį tikrai gundė, ir K., nors ir kaip stengėsi, negalėjo sugalvoti jokios rimtos priežasties, kodėl turėtų nesiduoti sugundomas. Akimirką, tiesa, šmėkštelėjo mintis, kad moteris bando įvilioti jį į kokias nors teismo pinkles, bet jis tuoj nuvijo tą mintį šalin. Kaip ji galėtų įvilioti K. į pinkles? Argi jis nėra kol kas toks laisvas, kad išsyk galėtų sunaikinti visą teismą,— bent jau tą jo dalį, kuri susijusi su jo paties byla? Argi jis jau nė tiek negali pasitikėti savimi? O tos moters pasisiūlymas padėti skambėjo nuoširdžiai ir, ko gero, būtų naudingas. Galbūt nė neįmanoma geriau atkeršyti tardytojui ir visai jo šutvei negu paveržiant iš jų šitą moterį? Tada galėtų atsitikti, kad tardytojas, ilgai plušėjęs prie melagingų raportų apie K., vidury nakties rastų moters lovą tuščią. Ir todėl tuščią, kad ji priklausytų jam, kad toji moteris prie lango, tas putlus, minkštas ir šiltas kūnas, vilkintis sunkaus, storo audeklo suknele, priklausytų vien K.
Šitaip atsikračius visų abejonių dėl moters, K. pradėjo atsibosti tylus pokalbis prie lango, ir jis ėmė iš pradžių krumpliais, o paskui ir visu kumščiu belsti į pakylą. Studentas pro moters petį žvilgtelėjo į K., bet nė kiek nesutriko, jis net prisiglaudė prie moters ir apkabino ją. Moteris žemai nuleido galvą, lyg atidžiai klausytųsi studento, o šis, nesiliaudamas šnekėjęs, garsiai pakštelėjo į jos palenktą kaklą. Dabar K. įsitikino, kad moters skundas dėl studento tironijos yra teisingas, jis atsistojo ir pradėjo vaikštinėti po kambarį. Šnairuodamas į studentą, K. galvojo, kaip čia kuo greičiau jo atsikračius, todėl net apsidžiaugė, kai studentas, kurį aiškiai erzino K. vaikštinėjimas, retkarčiais pavirstantis tyliu trypimu, pasakė:
— Jeigu tamsta taip nekantrauji, gali eiti sau. Jau ir anksčiau galėjai išeiti, niekas nebūtų tamstos pasigedęs. Tamsta net turėjai išeiti vos man atėjus, ir kuo greičiau.
Tikriausiai tais žodžiais studentas išliejo visą susitvenkusį pyktį, bet sykiu iš jų ir jautei, koks pasipūtęs tas busimasis teismo valdininkas, kalbantis su nepatinkamu kaltinamuoju. K. sustojo prie pat jo ir šypsodamasis tarė:
— Aš, tiesa, nekantrauju, bet mano nekantravimą tamsta lengviausiai pašalintume! pats mus palikdamas. Tačiau jeigu atėjai čionai studijuoti,— girdėjau, kad tamsta esi studentas,— tai aš mielai užleisiu tamstai vietą ir išeisiu su šia moterimi. Beje, tamstai teks dar daug pastudijuoti, kol tapsi teisėju. Tiesa, aš nelabai išmanau, kaip pas

jus nagrinėjamos bylos, bet manau, kad tam dar toli gražu neužtenka stačiokiškų kalbų, kurias tamsta taip begėdiškai moki varinėti.
— Nereikėjo leisti jam laisvai vaikščioti,— pasakė studentas, lyg norėdamas paaiškinti moteriai užgaulius K. žodžius.— Tai buvo klaida. Aš sakiau tardytojui. Tarp kvotų reikėjo laikyti jį uždarytą bent jau jo paties kambaryje. To tardytojo kartais neįmanoma suprasti.
— Tuščios šnekos,— tarė K. ir ištiesė ranką moteriai.— Eime.
— Šit kaip! — sušuko studentas.— Ne, ne, jos tai tamsta tikrai negausi,— ir su nepaprasta jėga, kurios iš jo niekas nebūtų tikėjęsis, čiupo moterį viena ranka į glėbį ir susiĮenkęs, švelniai žvelgdamas į ją, nuskubėjo prie durų.
Buvo aiškiai matyti, kad studentas truputėlį bijosi K., tačiau dar išdrįso K. net paerzinti, laisva ranka ėmęsis glostyti ir spausti moters petį. K. pabėgėjo kelis žingsnius šalia jo, pasiryžęs užpulti jį ir, jeigu reikės, net pasmaugti, bet moteris pasakė:
— Nieko nepadarysi, tardytojas liepė mane pašaukti, aš negaliu eiti su tamsta, šita mažutė baidyklė,— ji paglostė studentui veidą,— šita mažutė baidyklė manęs nepaleis.
— O tamsta ir nenori būti išvaduota! — sušuko K., uždedamas ranką ant peties studentui, kuris pamėgino ją įkąsti.
— Ne! — suriko moteris, abiem rankomis gindamasi nuo K.— Ne, ne, tik šito tamsta nedaryk, tamstai galvoj negerai! Man tai būtų pražūtis. Paleisk jį, meldžiamasis, paleisk. Juk jis tik vykdo tardytojo įsakymą ir neša mane pas jį.
— Na, ir tegul sau bėga. O tamstos aš irgi daugiau nė akyse nenoriu matyti,— pasakė K. įniršęs ir nusivylęs ir taip smarkiai stuktelėjo studentui į nugarą, kad šis susvirduliavo, o paskui, apsidžiaugęs, kad nepargriuvo, dar aukščiau pašoko su savo našta į orą. K. lėtai nusekė jiems iš paskos, supratęs, jog tai buvo jo pirmas tikras pralaimėjimas šitiems žmonėms. Žinoma, nebuvo jokio pagrindo būgštauti, juk jis pralaimėjo tik todėl, kad pats pradėjo kovą. Pasilikęs namie ir gyvendamas savo įprastą gyvenimą, jis būtų tūkstantį kartų pranašesnis už šituos žmones ir galėtų vienu kojos smūgiu nuspirti kiekvieną iš jų nuo savo tako. Ir K. įsivaizdavo, kaip juokinga būtų, pavyzdžiui, jeigu šitas nususęs studentėlis, šitas pasipūtęs vaikiščias, šitas šleivakojis barzdočius klūpėtų ant kelių prie Elzos lovos ir, susinėręs rankas, maldautų jos malonės. K. taip patiko ši idėja, kad jis nusprendė, pasitaikius progai, kada nors nusivesti studentą pas Elzą.
Iš smalsumo K. dar pabėgėjo iki durų, norėjo pasižiūrėti, kur

bus nunešta moteris,— juk netemps jos studentas gatvėmis ant rankų. Pasirodė, kad kelias daug trumpesnis. Tiesiai prieš buto duris į viršų kilo siauri mediniai laipteliai, tikriausiai vedantys į palėpę, bet K. negalėjo matyti, kur tie laipteliai baigiasi, nes jie darė vingį. Tais laiptais studentas ir nešė į viršų moterį, dabar jau labai lėtai ir stenėdamas — tikriausiai pavargo bekopdamas. Moteris mojavo K. ranka ir gūžčiojo pečiais, matyt, stengdamasi parodyti, jog ji visai nekalta, kad ją pagrobė; bet tas gestas nereiškė, kad moteris per daug gailėtųsi. K. abejingai pažvelgė į ją lyg į visai nepažįstamą, jis nenorėjo išsiduoti, kad jaučiasi nusivylęs, bet taip pat nenorėjo, kad moteris pamanytų, jog jam tas nusivylimas vieni niekai.
Studentas buvo jau dingęs su moterim, o K. vis dar stovėjo tarpduryje. Jis nusprendė, kad moteris jį ne tik apgavo, bet ir pamelavo, sakydama, kad studentas neša ją pas tardytoją. Nejau tardytojas tupės palėpėje ir lauks. Kad ir kiek žiūrėsi į laiptelius, jie vis tiek nieko nepasakys. Bet paskui jis pamatė šalia laiptelių prisegtą popiergalį, priėjo artyn ir perskaitė žodžius, parašytus neįgudusią vaikiška ranka: „įėjimas į teismo kanceliarijas“. Vadinasi, čia, gyvenamojo namo palėpėje, įsikūrusios teismo kanceliarijos? Tokia patalpa negalėjo kelti didelės pagarbos, ir kiekvienas kaltinamasis turėjo nusiraminti, pamatęs, kiek mažai lėšų turi šis teismas, jeigu jo kanceliarija įsikūrusi ten, kur patys skurdžiausi nuomininkai paprastai išmeta niekam nereikalingą šlamštą. Tiesa, galimas daiktas, kad lėšų yra pakankamai, bet valdininkai jas išgraibsto, dar nespėjus jų panaudoti teismo reikalams. Sprendžiant iš to, ką iki šiol buvo patyręs K., tai buvo net labai įtikėtina, ir toks teismo ištvirkimas, nors ir žemino kaltinamąjį, vis dėlto dar labiau ramino negu teismo neturtingumas. Dabar K. suprato, kad būtų buvę tiesiog gėda šaukti kaltinamąjį pirmajai kvotai į palėpę, todėl, matyt, ir nuspręsta geriau jį užpulti jo paties bute. Koks didžiulis padėties skirtumas tarp palėpėje sėdinčio tardytojo ir K., turinčio banke atskirą kabinetą su prieškambariu ir galinčio dairytis pro didelį langą į judrią miesto aikštę! Tiesa, K. neturi jokių papildomų pajamų iš kyšių ir grobstymo, jis negali paliepti savo kurjeriui atnešti į kabinetą moterį. Tačiau K. bent jau šiame gyvenime linkęs atsisakyti tokių pramogų.
K. vis dar stovėjo prie raštelio, kai kažkoks vyriškis užkopė laiptais aukštyn, žvilgtelėjo pro praviras duris į gyvenamą kambarį, už kurio buvo matyti posėdžių salė, ir galų gale paklausė K., ar šis čia ką tik nematęs moteriškės.

— Tamsta — teismo kurjeris, ar ne? — paklausė K.
— Taip,— atsakė vyriškis.— Aha, o tamsta esi kaltinamasis K., iš pradžių nepažinau tamstos, sveikas gyvas! — ir visai nelauktai vyriškis padavė jam ranką.— Bet šiandien posėdis nenumatytas,— pridūrė vyriškis, K. vis dar tylint.
— Žinau,— atsakė K., apžiūrinėdamas civilinį teismo kurjerio švarką; vienintelis ženklas, liudijantis vyriškio tarnybą, buvo tik dvi paauksuotos, matyt, iš senos karininko milinės išpjautos sagos, įsiūtos tarp visų kitų paprastų sagų.— Prieš valandėlę kalbėjausi su tamstos žmona. Jos čia nėra. Studentas išnešė ją pas tardytoją.
— Na matot,— tarė teismo tarnautojas,— amžinai ją iš manęs išneša. Juk šiandien sekmadienis, ir aš neprivalau dirbti, tačiau, norėdami, kad pasitraukčiau iš čia, jie išsiunčia mane su niekam nereikalingu pranešimu. Ir išsiunčia netoli, kad galėčiau tikėtis suspė- siąs laiku sugrįžti, jeigu labai paskubėsiu. Taigi bėgu kiek įkabindamas, kur siųstas, praveriu įstaigos duris, tai, kas man liepta perduoti, šūkteliu taip uždusęs, kad niekas manęs tikriausiai negali suprasti, paskui vėl lekiu atgal, bet va studentas vis dėlto mane aplenkė, tiesa, jam ir arčiau, juk jis turėjo tik nusileisti laipteliais. Jeigu nebūčiau toks priklausomas, seniai būčiau sutraiškęs tą studentą į sieną. Štai čia, šalia iškabos. Visą laiką tik apie tai ir svajoju. Štai kybo jis čia, truputėlį pakeltas nuo grindų, priplotas prie sienos, ištiesęs rankas, išskėtęs pirštus, lanku išrietęs savo kreivas kojas, o aplinkui pritiškę kraujo. Bet iki šiol tai tik svajos.
— O kitokios išeities nėra? — paklausė K. šypsodamasis.
— Bent jau aš nežinau,— atsakė teismo kurjeris.— Ir kasdien vis naujos bėdos: iki šiol studentas nešdavosi mano žmoną tik pas save, o dabar jau pradėjo nešioti ją ir pas tardytoją. Tiesa, jau seniai šito laukiau.
— Argi tamstos žmona dėl to visai nekalta? — paklausė K., iš visų jėgų valdydamasis, nes ir jį patį dabar apėmė baisus pavydas.
— Kur nebus kalta,— atsakė teismo kurjeris.— Ji visų kalčiausia. Juk pati užsikorė jam ant kaklo. O tas laksto paskui kiekvieną sijoną. Vien šiame name jį išgrūdo jau iš penkių butų, į kuriuos buvo įsibrovęs. Mano žmona gražiausia moteris visame name, tačiau kaip tik aš ir negaliu gintis.
— Na, jeigu jau taip, tai tikrai nėra jokios išeities,— tarė K.
— Kodėl gi? — tarė kurjeris.— Tas studentas yra bailys, reikėtų jį kokį kartą, pamačius, kad lenda prie mano žmonos, taip prikulti,

kad daugiau nebeišdrįstų. Bet aš pats negaliu to padaryti, o kiti irgi nenori man padėti, nes visi bijo jo valdžios. Tiktai toks žmogus kaip tamsta galėtų tai padaryti.
— O kodėl gi aš? — paklausė nustebęs K.
— Juk tamsta esi kaltinamasis,— atsakė kurjeris.
— Taip,— tarė K.,— bet kaip tik todėl man ir reikėtų bijoti, kad jis gali turėti įtakos jeigu ir ne pačiai proceso baigčiai, tai bent parengtiniam tardymui.
— Žinoma,— atsiliepė teismo kurjeris, lyg K. nuomonė būtų tokia pat teisinga kaip ir jo paties.— Bet pas mus paprastai nebūna beviltiškų procesų.
— Aš esu kitokios nuomonės,— pasakė K.,— tačiau tai man nesutrukdys, pasitaikius progai, pamokyti studentą.
— Būčiau tamstai labai dėkingas,— kiek oficialiai padėkojo vyriškis, matyt, vis tiek netikėdamas, kad didžiausias jo noras gali išsipildyti.
— Ko gero,— pridūrė K.,— ir kiti, gal net visi jūsų valdininkai nusipelno to paties.
— Taip, taip,— atsakė kurjeris, lyg tai būtų savaime suprantamas dalykas. Paskui su pasitikėjimu pažvelgė į K., kaip iki šiol, nors ir labai maloniai elgdamasis, nebuvo daręs, ir pridūrė: — Vis atsiranda maištininkų.
Tačiau jam, matyt, vis dėlto pasidarė truputį nejauku nuo tokių šnekų, nes jis netikėtai pakeitė pokalbio temą ir pasakė:
— Dabar turiu prisistatyti į kanceliariją. Ar tamsta eisi su manim?
— Man ten nėra kas veikti,— atsakė K.
— Gali apžiūrėti kanceliarijas. Niekas nekreips į tamstą dėmesio.
— O ar verta jas apžiūrinėti? — vis dar delsė K., nors jam ir labai magėjo eiti su kurjeriu.
— Na,— tarė šis,— aš pamaniau, kad tamstai gali būti įdomu.
— Gerai,— galų gale pasiryžo K.— Eime.
Ir, aplenkęs kurjerį, ėmė skubiai kopti laiptais aukštyn. Žengdamas į kanceliarijas, vos nepargriuvo, nes už durų buvo dar vienas laiptelis.
— Lankytojais čia nelabai rūpinamasi,— tarė K.
— Jais visai niekas nesirūpina,— atsakė kurjeris.— Tik pažiūrėk tamsta, koks čia laukiamasis.
Tai buvo ilgas koridorius, iš kurio negrabiai sukaltos durys vedė į atskirus palėpės skyrius. Nors tiesiogiai šviesa čia ir negalėjo patekti, bet nebuvo ir visai tamsu, nes kai kurie skyriai buvo atitverti nuo koridoriaus ne ištisomis lentinėmis sienomis, o tiktai medinėmis, tiesa, iki pat lubų siekiančiomis grotomis, pro kurias skverbėsi šiek tiek šviesos ir už kurių kur ne kur buvo matyti valdininkai, rašantys prie stalų arba tiesiog stovintys prie grotų ir stebintys pro plyšius žmones koridoriuje. Gal dėl to, kad buvo sekmadienis, žmonių koridoriuje buvo nedaug. Jie atrodė labai nedrąsūs. Beveik lygiais tarpais nutolę vienas nuo kito, sėdėjo ant ilgų medinių suolų, sustatytų abipus koridoriaus. Visi buvo apsirengę netvarkingai, nors, sprendžiant iš veidų išraiškos, laikysenos, išpuoselėtų barzdų ir daugelio kitų, vos pastebimų smulkių detalių, dauguma jų priklausė aukštesnėms visuomenės klasėms. Koridoriuje pakabų nebuvo, todėl visi lankytojai, matyt, sekdami kits kito pavyzdžiu, skrybėles buvo pasidėję po suolais. Tie, kurie sėdėjo arčiausiai durų, išvydę K. ir teismo kurjerį, atsistojo pasisveikinti, o kiti, tai pamatę, nusprendė, kad jiems irgi reikia sveikintis, todėl, jiedviem einant pro šalį, visi kilo iš savo vietų. Nė vienas iš jų visai neišsitiesė, visi stovėjo pasikūprinę ir palenkę kelius, tad atrodė kaip gatvės elgetos. K. luktelėjo, kol jį pasivijo truputį atsilikęs kurjeris, ir pasakė:
— Kaip juos visus pažemino.
— Taip,— atsakė kurjeris.— Tai kaltinamieji, visi, kuriuos čia tamsta matai, yra kaltinamieji.
— Ką tamsta sakai! — sušuko K.— Vadinasi, jie yra mano kolegos.— Ir jis atsigręžė į arčiausiai stovintį aukštą liekną vyriškį beveik visai žilais plaukais.— Ko tamsta čia lauki? — mandagiai pasiteiravo K.
Tačiau vyriškis, nelauktai užkalbintas, labai sumišo, ir tai atrodė juo bjauriau, nes jis, be abejo, buvo daug ko pasaulyje matęs žmogus, kitomis aplinkybėmis, žinoma, mokąs susivaldyti ir pasinaudoti pranašumu, įgytu prieš kitus žmones. O čia jis negalėjo atsakyti į tokį paprastą klausimą ir ėmė dairytis į kitus, lyg jų pareiga būtų jam padėti ir lyg niekas negalėtų reikalauti, kad jis atsakytų be kitų pagalbos. Kurjeris žengė artyn ir, mėgindamas nuraminti bei padrąsinti vyriškį, pasakė:
— Juk ponas tiktai klausia, ko tamsta lauki. Atsakyk gi.
Tas, matyt, jau pažįstamas teismo kurjerio balsas suteikė vyriškiui šiek tiek drąsos:
— Aš laukiu...— pratarė jis ir užsikirto.
Matyt, vyriškis todėl pradėjo kalbėti būtent tais žodžiais, kad

norėjo kuo tiksliau suformuluoti savo atsakymą, bet dabar nežinojo, ką čia dar pridūrus. Keli lankytojai priėjo artyn ir sustojo aplinkui ratu, bet kurjeris jiems paliepė:
— Pasitraukit, pasitraukit, neužstokit kelio.
Jie žengė kelis žingsnius atgal, bet negrįžo į savo ankstesnes vietas. O per tą laiką užkalbintasis vyriškis susikaupė ir atsakė, net truputėlį šypsodamasis:
— Prieš mėnesį padaviau kelis prašymus, kad man būtų leista pateikti įrodymus savo byloje, ir dabar laukiu atsakymo.
— Atrodo, tamsta negaili pastangų,— tarė K.
— Taip,— atsakė vyriškis,— juk tai mano byla.
— Ne visi taip mano,— pasakė K.— Aš pats, pavyzdžiui, irgi esu kaltinamasis, tačiau, prisiekiu savo išganymu, nei jokių prašymų nepateikiau, nei kokių nors panašių žygių ėmiausi. Nejaugi manote, kad to reikia?
— Gerai nežinau,— atsakė vyriškis, vėl visiškai sutrikęs; matyt, jis pagalvojo, kad K. šaiposi iš jo, todėl dabar, bijodamas vėl padaryti kokią klaidą, jis būtų mieliausiai žodis žodin pakartojęs savo ankstesnį atsakymą, tačiau, jausdamas į save įsmeigtą nekantrų K. žvilgsnį, tiktai pasakė: — Aš, šiaip ar taip, vis dėlto padaviau prašymus.
— Tamsta tikriausiai netiki, kad aš esu kaltinamasis? — paklausė K.
— Tikiu, kaip netikėčiau! — tarė vyriškis ir truputį pasitraukė į šalį, bet tame atsakyme suskambėjo ne tikėjimas, o tiktai baimė.
— Vadinasi, tamsta netiki? — neatlyžo K. ir, nejučiom paveiktas nuolankaus vyriškio elgesio, pačiupo jį už peties, lyg norėtų priversti jį patikėti.
Jis visai nenorėjo įskaudinti to žmogaus ir palietė jį tik vos vos, bet vyriškis vis tiek ėmė rėkti, lyg K. būtų suėmęs jo petį ne dviem pirštais, o įkaitintom žnyplėm. Tas juokingas riksmas visai išvedė K. iš kantrybės; jeigu šitas žmogus netiki, kad jis yra kaltinamasis, tai juo geriau; galbūt vyriškis net palaikė jį teisėju. Ir K. atsisveikindamas jau tikrai smarkiai spūstelėjo vyriškio petį, pastūmėjo jį prie suolo ir nuėjo šalin.
— Dauguma kaltinamųjų tokie jautrūs,— paaiškino kurjeris.
Beveik visi lankytojai dabar susirinko už jų nugarų apie aną vyriškį, kuris jau nustojo rėkti: matyt, jie norėjo smulkiai išklausinėti, kas atsitiko. Iš priekio K. link artinosi sargybinis, iš esmės panašus

į sargybinį tik tuo, kad nešėsi kardą, kurio makštys, sprendžiant iš spalvos, buvo padarytos iš aliuminio. K. nustebo ir net pačiupinėjo makštį. Sargybinis, kuris atėjo išgirdęs riksmą, paklausė, kas atsitiko. Kurjeris pamėgino keliais žodžiais jį nuraminti, bet sargybinis pareiškė turįs vis dėlto pats įsitikinti, atidavė pagarbą ir nuėjo tolyn skubiais, bet labai mažučiais žingsneliais — matyt, jį kamavo podagra.
K. nebekreipė dėmesio nei į sargybinį, nei į koridoriuje susispietusį būrelį, nes, priėjęs beveik iki koridoriaus vidurio, pamatė, kad pro angą be durų galima pasukti į dešinę. Jis paklausė teismo kurjerį, ar gerai eina, kurjeris linktelėjo, ir K. patraukė dešinėn. Jam buvo nesmagu visą laiką eiti per vieną arba du žingsnius pirma teismo kurjerio: čia, šioje vietoje, kai kas galėjo pagalvoti, kad jį atveda suimtą. Todėl K. vis stabčiojo, laukdamas, kol kurjeris jį pasivys, tačiau šis kiekvieną kartą vėl tuoj pat atsilikdavo. Galų gale, norėdamas atsikratyti to nemalonaus jausmo, K. tarė:
— Na, pamačiau, kaip čia viskas atrodo, ir dabar jau eisiu
sau.
— Tamsta dar ne viską pamatei,— visai ramiai atsakė teismo kurjeris.
— Aš nė nenoriu visko pamatyti,— atšovė K., beje, iš tikrųjų jausdamasis labai pavargęs,— noriu grįžti, kur čia išėjimas?
— Argi tamsta jau spėjai paklysti? — nustebo kurjeris.— Eik iki kampo, pasuksi dešinėn į koridorių, ir ten tiesiai durys.
— Palydėk mane tamsta,— paprašė K.— Parodyk man kelią, aš vienas niekaip nerasiu, kelių čia tiek daug!
— Tai vienintelis kelias,— jau priekaištingai tarė kurjeris.— Aš negaliu eiti su tamsta, nes turiu prisistatyti į kanceliariją, ir taip jau daug laiko su tamsta sugaišau.
— Palydėk tamsta mane! — daug griežčiau pareikalavo K., lyg būtų nutvėręs teismo kurjerį meluojant.
— Ko tamsta taip rėki! — sušnibždėjo kurjeris.— Juk aplinkui raštinės. Jeigu nenori grįžti atgal vienas, tai paėjėk dar truputėlį su manimi arba palauk čionai, kol aš sutvarkysiu savo reikalus. Tada aš tamstą mielai palydėsiu.
— Ne, ne,— tarė K.,— aš nelauksiu, o tamsta turi tuoj pat parodyti man kelią.
K. nebuvo spėjęs apsižiūrėti, kur jie atsidūrė, ir tik dabar, kai prasivėrė vienos iš daugybės aplink buvusių medinių durų, jis pažvelgė į tą pusę. Kažkokia mergina, matyt, išgirdusi garsų K. balsą, išėjo į koridorių ir paklausė:
— Ko ponas pageidauji?
Tolumoje už jos nugaros prieblandoje pasirodė artėjantis dar ir kažkoks vyriškis. K. pažvelgė į kurjerį. Juk šis sakė, kad niekas nekreips į K. dėmesio, o dabar štai pasirodė net du, dar valandėlė, ir visi valdininkai susidomės juo, ims reikalauti, kad K. paaiškintų, kaip čia atsidūrė. Vienintelis suprantamas ir priimtinas paaiškinimas būtų buvęs tas, kad jis yra kaltinamasis ir nori sužinoti kitos kvotos datą, bet šitaip aiškintis K. kaip tik ir nenorėjo, juo labiau kad tai būtų buvusi neteisybė, juk jis atėjo čionai tiktai vedamas smalsumo arba — o šitaip aiškintis buvo dar labiau neįmanoma — geisdamas įsitikinti, kad iš vidaus šitas teismas toks pat šlykštus kaip ir iš lauko. Atrodė, kad, taip manydamas, jis nė kiek neapsiriko, ir nebenorėjo daugiau į tai gilintis, jau ir taip jį prislėgė viskas, ką suspėjo pamatyti, dabar jis nebūtų ištvėręs susidūrimo su kokiu aukštesniu valdininku, kuris galėjo pasirodyti iš už bet kurių durų, tad norėjo kuo greičiau išeiti iš čia su kurjeriu arba, jeigu tai būtų neįmanoma, net vienas.
K. stovėjo tylėdamas, ir tai, matyt, visiems krito į akis, nes mergina ir kurjeris taip žvelgė į jį, lyg tučtuojau jam turėtų įvykti kažkokia didelė permaina, kurios jie nenori pražiopsoti. O tarpduryje stovėjo tas vyriškis, kurį K. pirma matė iš tolo ateinant; jis laikėsi įsikibęs rankomis už viršutinės žemų durų staktos ir truputį suposi, pasistiebęs ant pirštų galų kaip nekantraujantis žiūrovas. Mergina pirmoji pastebėjo, jog K. taip stovi dėl to, kad jam užėjo silpnumas, tad atnešė krėslą ir paklausė:
— Gal prisėstumei tamsta?
K. iškart atsisėdo ir, kad būtų dar tvirčiau, atsirėmė alkūnėmis į krėslo ranktūrius.
— Tamstai turbūt galva apsisuko, ar ne? — paklausė mergina.
Jos veidas palinko prie pat K., ir jo išraiška buvo tokia griežta,
kokia būdinga kai kurioms moterims pačioje gražiausioje jaunystėje.
— Nesirūpink tamsta,— tarė mergina.— Tai visai paprastas dalykas, beveik kiekvienam taip atsitinka, pirmą kartą čionai atėjus. Juk tamsta čia pirmą kartą? Taigi nieko čia nuostabaus. Saulė svilinte svilina gegnes bei grebėstus, nuo įkaitusio medžio oras ir pasidaro toks slogus ir tvankus. Todėl, nors kitais atžvilgiais ši vieta turi daug prana-

sumų, įstaigai ji nelabai tinka. O kai dėl oro, tai tomis dienomis, kai susirenka daug klientų,— jų kasdien ateina daug,— beveik nebūna kuo kvėpuoti. Be to, turėk tamsta galvoje, kad čia dar dažnai džiaunami baltiniai,— juk negalima to visiškai uždrausti gyventojams,— tad nėra ko stebėtis, kad tamstai pasidarė truputėlį bloga. Bet prie to oro galų gale visi puikiausiai pripranta. Kai tamsta ateisi čia antrą ar trečią kartą, beveik nejausi slogumo. Ar tamstai jau geriau?
K. nieko neatsakė, jam buvo labai nemalonu, kad, staiga užėjus silpnumui, jis pasidarė priklausomas nuo šitų žmonių, be to, dabar, sužinojus priepuolio priežastį, jam pasidarė ne tik geriau, bet net truputį blogiau. Mergina tai iškart pastebėjo ir, norėdama, kad K. kiek atsigautų, paėmė didelį kablį, atremtą į sieną, ir atidarė juo mažutį liuką, įtaisytą tiesiai virš K. galvos ir išeinantį laukan. Bet į vidų pabiro tiek suodžių, kad ji turėjo liuką tuoj pat vėl uždaryti ir savo nosine nušluostyti suodžius nuo K. rankų, nes šis buvo toks nusilpęs, kad nepajėgė pats to padaryti. Jam labai norėjosi ramiai pasėdėti čionai, kol šiek tiek atsikvėps ir galės paeiti; juo mažiau į jį būtų kreipę dėmesį, juo greičiau K. būtų atgavęs jėgas. Bet mergina dar ėmė ir pasakė:
— Čia tamstai negalima pasilikti, mes trukdome judėjimą...
K. žvilgsniu paklausė merginą, kokį judėjimą jis čia galėtų trukdyti.
— Jei nori, nuvesiu tamstą į ligonių kambarį. Prašom padėti,— kreipėsi mergina į tarpduryje stovintį vyriškį, ir šis iš karto žengė artyn.
Tačiau K. nenorėjo eiti į ligonių kambarį, jis visų labiausiai bijojo būti nuvestas tolyn: tikriausiai juo toliau, juo blogiau.
— Aš jau galiu eiti,— tarė jis ir, visas virpėdamas, atsistojo, nors patogiai sėdėti krėsle buvo labai malonu. Tačiau ant kojų išsilaikyti nepajėgė.
— Nieko neišeina,— pasakė jis, purtydamas galvą, ir atsidusęs vėl atsisėdo. Prisiminė kurjerį, kuris bet kuriuo atveju būtų galėjęs nesunkiai išvesti jį laukan, tačiau šis, atrodė, jau seniai buvo dingęs; kad ir kiek K. žvalgėsi pro tarpą tarp merginos ir vyriškio, kurjerio niekur nebuvo matyti.
— Mano nuomone,— tarė vyriškis, kuris, beje, buvo labai elegantiškai apsirengęs: ypač krito į akis jo pilka liemenė su dviem ilgais smailiais kampeliais apačioje,— mano nuomone, šitam ponui pasidarė bloga nuo čionykštės atmosferos, todėl bus geriausia ir jam

pačiam maloniausia, jei mes nevešime jo į ligonių • kambarį, o išly- dėsime jį iš kanceliarijų laukan.
— Na, žinoma! — sušuko K., iš džiaugsmo beveik pertraukdamas vyriškį.— Lauke man, be abejo, iškart pasidarys geriau, ne toks jau aš ir nusilpęs, tik prilaikykite mane truputį už pažastų, aš tamstų labai nenuvarginsiu, juk čia visai netoli, tik palydėkite mane iki durų, o ten aš valandžiukę pasėdėsiu ant laiptų ir tuoj pat atsipusiu, man juk tokių priepuolių niekada nebūna, aš ir pats stebiuosi, kad taip atsitiko. Juk esu irgi tarnautojas, pripratęs prie kabinetų oro, bet čia jis vis dėlto per daug slogus, tamsta juk ir pati sakei. Būkite tamstos geri, paremkite mane truputėlį, nes man sukasi galva, man pasidarys bloga, jeigu pamėginsiu atsistoti vienas.
Ir jis kilstelėjo pečius, kad aniedviem būtų patogiau paimti jį už pažastų.
Tačiau vyriškis neišklausė jo prašymo, tik nusikvatojo, ramiausiai laikydamas rankas kelnių kišenėse.
— Matai tamsta,— tarė jis merginai,— mano teisybė. Šitam ponui negera tik čia, o ne apskritai.
Mergina irgi nusišypsojo, bet kepštelėjo pirštų galiukais vyriškiui per petį, lyg šis jau per daug tyčiotųsi iš K.
— Ką sau tamsta manai! — pasakė vyriškis, vis dar juokdamasis.— Aš juk tikrai noriu išvesti šį poną.
— Na, ir gerai,— tarė mergina, akimirką palenkdama savo dailią galvutę.— Nekreipk tamsta per daug dėmesio į tą juoką,— pasakė ji K., kuris, vėl nusiminęs, spoksojo į vieną tašką ir, rodės, visai nesiklausė jos aiškinimų.— Šitas ponas — ar leisite tamstą pristatyti? (vyriškis rankos mostu išreiškė sutikimą) — taigi šitas ponas yra mūsų informatorius. Jis teikia laukiantiems klientams visokią informaciją, kurios tik jiems prireikia, o kadangi visuomenė nelabai susipažinusi su mūsų teismu, tai klausimų būna daug. Tas ponas moka atsakyti į visus klausimus, jeigu kada tamsta panorėsi, galėsi pats tai patikrinti. Bet tai ne vienintelis jo pranašumas, antras pranašumas yra jo elegantiškas apdaras. Mes, tai yra visi valdininkai, vieną dieną nusprendėme, kad informatorius, kuris pirmas susiduria su klientais ir nuolat su jais bendrauja, turi būti elegantiškai apsirengęs, kad padarytų gerą pirmą įspūdį. Visi kiti mes, deja, vilkime labai prastai ir senamadiškai, kaip tamsta gali įsitikinti, pažvelgęs kad ir į mane; antra vertus, nėra nė prasmės leisti pinigus drabužiams, juk mes beveik nuolat sėdime kanceliarijose, čia net miegame. Tačiau, kaip sakiau, nūs-

prendėme, kad informatoriui reikia gražių drabužių. Kadangi negalėjome gauti jų iš mūsų valdžios, kuri šiuo klausimu yra gana keistos nuomonės, tai padarėme rinkliavą — prie jos prisidėjo net klientai — ir nupirkome jam ne tik šituos, bet dar ir kitus gražius drabužius. Atrodytų, dabar jau viskas padaryta, kad pirmas įspūdis būtų malonus, tačiau savo juoku tas ponas vėl viską gadina ir gąsdina žmones.
— Tikra teisybė,— pašaipiai atsiliepė vyriškis.— Bet aš nesuprantu, panele, kodėl tamsta pasakoji arba, tikriau, bruki šitam ponui visas mūsų paslaptis, juk jis visai nenori jų žinoti. Tik pažiūrėk tamsta, kaip jis sėdi, paskendęs mintyse apie savo reikalus.
K. neturėjo noro net prieštarauti — gal merginos ketinimai buvo tikrai geri, gal ji stengėsi jį išblaškyti arba padėti jam atgauti jėgas, tačiau šis jos mėginimas nedavė jokių vaisių.
— Juk turėjau paaiškinti jam, kodėl tamsta juokiesi,— atsakė mergina.— Jis galėjo įsižeisti.
— Aš manau, kad jis atleistų daug didesnius įžeidimus, jeigu tik aš galų gale išvesčiau jį laukan.
K. tylėjo, net nepakėlė akių ir ramiausiai klausėsi, kaip anuodu kalbasi apie jį lyg apie kokį daiktą, jam tai netgi patiko. Bet staiga jis pajuto informatoriaus ranką ant vieno peties, o merginos ranką — ant kito.
— Na, stokis tamsta, žmogeli silpnas,— tarė informatorius.
— Širdingai tamstoms dėkoju,— atsakė K., maloniai nustebintas, lėtai atsistojo ir pats pasikišo jųdviejų rankas ten, kur jam labiausiai reikėjo atramos.
— Galėjo pasirodyti,— sušnibždėjo mergina K. į ausį, kai jie artėjo prie koridoriaus,— kad aš itin stengiuosi sudaryti tamstai gerą nuomonę apie informatorių, tačiau patikėk tamsta, kad aš kalbu gryną teisybę. Jis visai ne kietaširdis. Jis neprivalo išvedinėti sergančių klientų, tačiau, kaip tamsta matai, išvedinėja. Ko gero, nė vienas iš mūsų nėra kietaširdis, ko gero, visi mes mielai padėtume žmonėms, tačiau esame teismo valdininkai ir todėl dažnai atrodome kietaširdžiai ir nelinkę niekam padėti. Mane tai tiesiog slegia.
— Gal norėtumei tamsta truputėlį prisėsti čionai? — paklausė informatorius, kai jie pasiekė koridorių ir sustojo tiesiai prieš tą kaltinamąjį, kurį K. pirma bandė užkalbinti. K. beveik gėdijosi to žmogaus, pirma juk toks tiesus stovėjo prieš jį, o dabar ėjo prilaikomas iš abiejų pusių, informatorius sukiojo jo skrybėlę ant išskėstų pirštų, K. plaukai buvo visiškai susitaršę, užkritę ant prakaito išpiltos kaktos. Bet atrodė, kad kaltinamasis viso to nepastebi, jis nuolankiai stovėjo prieš informatorių, žvelgiantį kažkur į tolį, ir bandė kaip nors pasiteisinti, kodėl jis čionai.
— Aš žinau,— kalbėjo jis,— kad mano prašymai šiandien dar negali būti apsvarstyti. Bet vis tiek atėjau, pagalvojęs, kad galėsiu ir čia palaukti, juk šiandien sekmadienis, turiu daug laiko, o čia vis tiek niekam nekliudau.
— Nėra reikalo tamstai taip atsiprašinėti,— atsakė informatorius.— Tamstos rūpestingumas visai pagirtinas. Tamsta, tiesa, čia be reikalo užimi vietą, bet visai neketinu drausti tamstai atidžiai sekti savo bylos eigą, kol man neįkyrėsi. Kai prisižiūri žmonių, gėdingai užmirštančių savo pareigas, išmoksti būti kantrus su tokiais kaip tamsta. Sėsk tamsta.
— Kaip jis moka kalbėtis su klientais! — sušnibždėjo mergina.
K. linktelėjo, bet tuojau krūptelėjo, kai informatorius jį dar kartą
paklausė:
— Gal tamsta norėtumei truputėlį pasėdėti čionai?
— Ne,— atsakė K.,— aš nenoriu ilsėtis.
Jis pasakė tai kiek tik galėdamas tvirčiau, nors iš tikrųjų jam būtų buvę labai malonu pasėdėti. K. jautėsi taip, lyg sirgtų jūros liga. Jam atrodė, lyg plauktų laivu per audringą jūrą. Tarsi girdėtų, kaip bangos dūžta į lentines sienas, kaip koridoriaus gilumoje šniokščia putojantis vanduo, tarsi koridorius sūpuotųsi į šalis ir abiejose pusėse laukiantys klientai tai kiltų aukštyn, tai vėl leistųsi žemyn. Juo labiau nesuprantama buvo, kodėl mergina ir vyriškis, jį vedantys, tokie ramūs. K. buvo visiškai jų rankose, jeigu jie būtų jį paleidę, jis būtų nuvirtęs ant žemės kaip pagalys. Jų mažos akutės atidžiai dairėsi į visas puses, K. juto jų ritmingus žingsnius, pats niekaip nepataikydamas į taktą, nes anuodu beveik nešte nešė jį žingsnis po žingsnio pirmyn. Galų gale K. pastebėjo, kad mergina ir vyriškis kažką jam sako, bet nesuprato jų žodžių, nes girdėjo tik viską aplinkui užliejusį triukšmą, pro kurį, rodės, veržėsi kažkoks pastovus aukštas garsas, lyg kauktų sirena.
— Garsiau,— sušnibždėjo K., nuleidęs galvą ir susigėdęs, nes žinojo, kad tuodu kalba pakankamai garsiai, nors jis ir nesupranta.
Pagaliau į K. padvelkė gryno oro banga, atrodė, tarsi priešais būtų prasivėrusi siena, ir jis išgirdo šalimais ištartus žodžius:
— Iš pradžių prašosi išvedamas, o paskui gali jam šimtą kartų sakyti, kad štai išėjimas, jis vis tiek nė krust.

K. pastebėjo stovįs prie durų, kurias mergina jau buvo atidariusi. Atrodė, lyg visos jo jėgos staiga būtų sugrįžusios; norėdamas geriau pajusti laisvės skonį, K. iškart nulipo vienu laipteliu žemiau ir, stovėdamas ten, atsisveikino su palydovais, pasilenkusiais prie jo.
— Labai ačiū,— kartojo K., be perstojo spausdamas jiems rankas, ir nutilo tik tuomet, kai jam pasirodė, jog anuodu, pripratę prie kanceliarijos tvankos, tik vos vos pajėgia ištverti palyginti gaivų orą, dvelkiantį iš laiptinės. Jie beveik negalėjo žodžio ištarti, o mergina, ko gero, būtų net pargriuvusi, jeigu K. nebūtų kuo skubiausiai uždaręs durų. K. dar valandėlę pastovėjo, susiglostė plaukus, žiūrėdamas į kišeninį veidrodėlį, pakėlė skrybėlę, gulinčią kiek žemiau ant laiptelio — matyt, ją ten numetė informatorius,— o paskui taip žvaliai ir tokiais dideliais šuoliais nubėgo žemyn, kad nuo šito staigaus pasikeitimo jį net baimė suėmė. Tokių staigmenų jam dar niekada nebuvo iškrėtusi šiaip jau visai gera sveikata. Nejaugi K. kūnas panūdo maištauti ir surengti jam dar vieną procesą, pajutęs, kad jis taip lengvai pakelia pirmąjį? K. neatsisakė minties pirma proga nueiti pas gydytoją, bet dabar nusprendė — tam nereikėjo jokių patarėjų — visus kitus sekmadienio rytus praleisti geriau nei šį.
KETVIRTAS SKYRIUS
Panelės Biurstner draugė
Artimiausiomis dienomis K. niekaip nepasisekė bent pora žodžių persimesti su panele Biurstner. Jis visaip bandė prieiti prie jos, bet ji vis išsisukdavo. Po tarnybos eidavo tiesiai namo, sėsdavo ant kanapos savo kambaryje, nedegdamas šviesos, ir nieko daugiau neveikdavo, tik stebėdavo prieškambarį. Jeigu, pavyzdžiui, pro šalį praeidavo tarnaitė ir, manydama, kad kambaryje nieko nėra, uždarydavo duris, tai K. po valandėlės atsistodavo ir vėl jas praverdavo. Rytais keldavosi valanda anksčiau nei pirma, tikėdamasis susitikti panelę Biurstner vieną, kai ji eis į darbą. Bet nė vienas iš šitų mėginimų nepavyko. Pagaliau jis parašė jai du laiškus, vieną — į darbovietę, o kitą — į namus, bandydamas juose dar kartą pateisinti savo elgesį, siūlėsi kuo tik įmanydamas išpirkti savo kaltę, žadėjo niekados neperžengti tų ribų, kurias ji jam nustatysianti, ir prašė tiktai sudaryti

progą dar kartą su ja pasikalbėti, ypač todėl, kad negalįs pradėti jokios kalbos su ponia Grubach, kol nebus pasitaręs su ja, galų gale pranešė, kad visą ateinantį sekmadienį būsiąs savo kambaryje ir lauksiąs iš jos kokio ženklo, kuris galėtų duoti vilties, kad jo prašymas bus patenkintas, ar bent paaiškinti, kodėl ji to prašymo negalinti patenkinti, nors jis ir pasižadėjęs įvykdyti visus jos reikalavimus. Laiškai negrįžo, bet K. negavo ir jokio atsakymo. O sekmadienį pasirodė visai aiškus ženklas. Iš pat ryto K. pastebėjo pro rakto skylutę kažkokį ypatingą sujudimą prieškambaryje, ir to bruzdesio priežastis greit paaiškėjo. Prancūzų kalbos mokytoja — beje, tikra vokietė, pavarde Montag,— liguista, išblyškusi ir truputėlį šluba mergina, anksčiau gyvenusi atskirame kambaryje, dabar kraustėsi pas panelę Biurstner. Valandų valandas K. matė ją šlepenant per prieškambarį. Ji amžinai užmiršdavo kokius baltinius, kokį užtiesalą ar knygą ir vis po vieną nešiojo tuos daiktus į naująjį kambarį.
Kai ponia Grubach atnešė K. pusryčius — nuo to laiko, kai taip smarkiai supyleino jį, viską, net ir pačias mažiausias paslaugas ji teikė pati, nieko nepatikėdama tarnaitei,— K. nesusilaikė pirmą kartą po penkių dienų jos neužkalbinęs.
— Kodėl šiandien toks triukšmas prieškambaryje? — paklausė jis, pildamasis kavos.— Ar nebūtų galima liautis? Nejau būtinai sekmadienį reikia prasidėti su ruoša?
K. nė nepažvelgė į ponią Grubach, bet pastebėjo, kad ši tarytum lengviau atsikvėpė. Net ir tuos griežtus K. žodžius ponia Grubach suprato kaip atleidimą ar bent jau kaip atleidimo pradžią.
— Tai ne ruoša, ponas K.,— tarė ji.— Panelė Montag kraustosi pas panelę Biurstner ir nešasi į jos kambarį savo daiktus.
Ji nutilo laukdama, kaip K. sutiks šią žinią, ir žiūrėdama, ar šis leis jai toliau kalbėti. Tačiau K. nusprendė išmėginti ponią Grubach, jis maišė šaukštuku kavą ir tylėjo. Paskui pažvelgė į ją ir paklausė:
— Ar tamsta jau nebeįtarinėji panelės Biurstner, kaip anksčiau?
— Ponas K.! — sušuko ponia Grubach, tik ir laukusi šito klausimo, ir ištiesė į jį maldaujamai sudėtas rankas.— Tamsta taip labai įsidėjai į širdį tuos netyčia man išsprūdusius žodžius. Juk aš visai nenorėjau įskaudinti tamstos ar kurio nors kito žmogaus. Tamsta jau seniai mane pažįsti, ponas K., ir galėjai tuo įsitikinti. Tamsta nė neįsivaizduoji, kaip aš kankinausi visas tas dienas! Imsiu aš mat šmeižti

savo gyventojus! O tamsta, ponas K., tuo patikėjai! Ir dar pridūrei, kad aš turinti tamstą išvaryti! Tik pagalvok — tamstą išvaryti!
Paskutinius žodžius ponia Grubach ištarė jau springdama ašaromis, ji užsidengė prijuoste akis ir ėmė pasikūkčiodama raudoti.
— Na, tik neverk tamsta, ponia Grubach,— tarė K., žvelgdamas pro langą; jis galvojo tik apie panelę Biurstner ir apie tai, jog ši priėmė į savo kambarį svetimą merginą.— Tiktai neverk tamsta! — pakartojo, atsigręžęs į vis dar raudančią ponią Grubach.— Juk ir aš anąkart nieko pikto neturėjau galvoje. Mes tiesiog abu nesupratome vienas kito. Kartais taip ir seniems draugams atsitinka.
Ponia Grubach truputėlį atitraukė prijuostę nuo akių, norėdama įsitikinti, kad K. iš tikrųjų atlyžo.
— Na, žinoma, sakau tamstai,— tarė K. ir, supratęs iš ponios Grubach elgesio, kad kapitonas nieko neišplepėjo, dar išdrįso pridurti: — Nejaugi tamsta iš tikrųjų manai, kad galėčiau su tamsta susipykti dėl kažkokios svetimos merginos?
— Taigi, taigi, ponas K.,— tarė ponia Grubach; jos bėda buvo ta, kad, vos pasijutusi truputėlį laisviau, visada pasakydavo ką nors visai netinkamo.— Aš ir galvoju visą laiką: „Kodėl ponas K. taip rūpinasi panele Biurstner? Kodėl jis barasi dėl tos panelės su manimi, nors gerai žino, kad aš naktimis nemiegu net nuo menkiausio jo priekaišto?“ Juk aš papasakojau apie panelę Biurstner vien tai, ką mačiau savo akimis.
K. nieko į tai neatsakė, jam būtų reikėję tuoj pat išvyti ją iš kambario, o jis to nenorėjo daryti. Todėl ėmė tylėdamas gerti kavą ir leido poniai Grubach pajusti, kad ji čia nebereikalinga. Už durų vėl pasigirdo šlepčiojantys panelės Montag žingsniai: ji vėl ėjo per prieškambarį.
— Girdi tamsta? — paklausė K., rodydamas ranka į duris.
— Girdžiu,— atsakė atsidususi ponia Grubach.— Aš norėjau ir pati jai padėti, ir tarnaitę siunčiau į talką, bet panelė Montag tokia užsispyrusi, ji nori viena viską persinešti. Negaliu atsistebėti panele Biurstner. Pati dažnai gailiuosi, kad išnuomojau kambarį panelei Montag, o panelė Biurstner net priėmė ją gyventi pas save.
— Tamstai tas visai neturėtų rūpėti, — atkirto K., trindamas cukraus likučius puodelyje.— Argi tamsta dėl to turėsi nuostolių?
— Ne,— atsakė ponia Grubach.— Iš esmės man tai kaip tik paranku, turėsiu laisvą kambarį ir galėsiu apgyvendinti ten savo sūnėną, kapitoną Lancą. Jau seniai būgštauju, kad sūnėnas trukdė tam-

štai visas tas dienas, kol aš turėjau laikyti jį svetainėje už sienos. Jis ne per daug skaitosi su kitais.
— Kas tamstai šovė į galvą! — tarė K. ir atsistojo.— Apie tai negali būti nė kalbos. Matyt, tamsta laikai mane baisiai jautriu, nes aš negaliu pakęsti šito panelės Montag vaikščiojimo po prieškambarį. Girdi tamsta? Štai ji vėl ateina!
Ponia Grubach visai nežinojo, ką daryti.
— Ponas K., gal pasakyti panelei, kad ji vėliau užbaigtų savo kraustymąsi? Jei tamsta nori, aš tučtuojau pasakysiu.
— Bet juk ji turi persikelti pas panelę Biurstner! — tarė K.
— Taip,— atsakė ponia Grubach, ne visai suprasdama, ko nori K.
— Na va,— tarė K.— Vadinasi, turi persinešti savo daiktus.
Ponia Grubach tik linktelėjo galvą. Tas tylus nuolankumas, iš
paviršiaus panašus į užsispyrimą, dar labiau suerzino K. Jis ėmė vaikščioti po kambarį nuo lango ligi durų ir nuo durų ligi lango, tad ponia Grubach negalėjo pasišalinti, nors tikriausiai mielai taip būtų padariusi.
K. vėl kaip tik buvo prie durų, kai kažkas į jas pasibeldė. Įėjo tarnaitė ir pranešė, kad panelė Montag norinti pasikalbėti su ponu K. ir prašanti jį ateiti į valgomąjį, kur jau laukianti jo. K. susimąstęs išklausė tarnaitę, o paskui atsigręžęs beveik pašaipiai pažvelgė į išsigandusią ponią Grubach. Tas žvilgsnis, rodės, sakyte sakė, kad K. jau seniai numatė šitą panelės Montag kvietimą ir kad tas kvietimas puikiausiai dera prie visų kitų kančių, kurias jis šį sekmadienio rytą turėjo iškęsti dėl ponios Grubach nuomininkų. K. išsiuntė tarnaitę, liepęs atsakyti, jog tuoj ateis, o paskui žengė prie drabužių spintos ir pasiėmė kitą švarką; jis nieko neatsakė į tylias ponios Grubach aimanas dėl tos panelės įkyrumo, tik paprašė išnešti pusryčių indus.
— Bet juk tamsta beveik nieko nevalgei! — tarė ponia Grubach.
— Ak, išnešk tamsta viską greičiau! — suriko K., jam atrodė, kad ir valgis kažkaip susijęs su panele Montag ir todėl pasidaręs labai šlykštus.
Eidamas per prieškambarį, jis pažvelgė į uždarytas panelės Biurstner kambario duris. Tačiau K. buvo pakviestas ne tenai, o į valgomąjį, ir jo duris plėšte atplėšė, nė nepasibeldęs.
Tai buvo labai ilgas, bet siauras kambarys su vienu langu. Jame buvo tik tiek vietos, kad abiejuose kampuose šalia durų įstrižai galėjo stovėti po spintą, o visą kitą plotą užėmė ilgas pietų stalas, vienu galu prieinantis beveik ligi durų, o kitu kone siekiantis didelį langą,

prie kurio per jį beveik neįmanoma buvo prieiti. Stalas jau buvo padengtas daugeliui asmenų, nes sekmadieniais čia pietaudavo beveik visi nuomininkai.
Kai K. įėjo, panelė Montag, stovėjusi prie lango, žengė jo pasitikti palei vieną stalo pusę. Jie tylomis pasisveikino. Paskui panelė Montag, kaip visuomet neįprastai atlošusi galvą, pasakė:
— Nežinau, ar tamsta mane pažįsti.
K. pažvelgė į ją prisimerkęs.
— Žinoma,— atsakė jis.— Juk tamsta jau senokai gyveni pas ponią Grubach.
— Tačiau tamsta, rodos, ne per daug domiesi pensiono gyventojais,— tarė panelė Montag.
— Ne per daug,— atsiliepė K.
— Gal tamsta prisėstum? — tarė panelė Montag.
Juodu abu tylėdami pasitraukė po kėdę ir susėdo stalo gale prieš kits kitą. Bet panelė Montag tuoj pat vėl atsistojo, nes buvo palikusi ant palangės savo rankinuką ir dabar nušlubčiojo per visą kambarį jo pasiimti. Paskui sugrįžo, mosikuodama rankinuku, ir pasakė:
— Savo draugės pavesta, norėčiau truputėlį pasikalbėti su tamsta. Ji ketino pati ateiti, bet šiandien truputėlį nesveikuoja, tad prašė tamstą nesupykti ir vietoj jos išklausyti mane. Mano draugė vis tiek negalėtų pasakyti tamstai nieko daugiau, kaip aš pasakysiu. Manau, kad net galiu tamstai šį tą daugiau pasakyti, nes esu tam tikra prasme bešališka. Ar tamsta taip nemanai?
— O ką čia galima pasakyti? — tarė K., kuriam nusibodo matyti visą laiką į savo lūpas įsmeigtas panelės Montag akis. Atrodė, lyg ji iš anksto žinotų viską, ką K. norėjo pasakyti.— Matyt, panelė Biurstner atsisako patenkinti mano prašymą ir pati su manim pasikalbėti.
— Taip,— tarė panelė Montag.— Arba veikiau visai ne taip, tamsta per daug aštriai keli klausimą. Apskritai tokie prašymai nei patenkinami, nei atmetami. Tačiau gali būti, kad žmogus laiko pokalbį nereikalingu. Taip yra ir šiuo atveju. Juk dabar, po tamstos žodžių, aš galiu atvirai kalbėti. Tamsta prašei mano draugę raštu ar žodžiu, kad ji sutiktų pasikalbėti su tamsta. Tačiau, kaip esu įsitikinusi, mano draugė žino, apie ką turėtų būti tas pokalbis, ir dėl man nežinomų priežasčių mano, kad iš to pokalbio niekam nebūtų naudos. Beje, ji tik vakar, ir labai bendrais bruožais, man apie tai papasakojo, pabrėždama, kad ir tamstai tas pokalbis neturėtų būti labai svar-

bus, nes tamstai tik atsitiktinai atėjo į galvą tokia mintis, ir tamsta pats, be jokio ypatingo aiškinimo, jei dar ir nesupratai, tai labai greitai suprasi, kad visa tai neturi jokios prasmės. Aš atsakiau, kad tai gali būti ir teisybė, bet pridūriau, kad, mano nuomone, vis dėlto būtų ne pro šalį visiško aiškumo dėlei duoti tamstai konkretų atsakymą. Aš pasisiūliau atlikti šią misiją, ir mano draugė, truputėlį padvejojusi, sutiko. Manau, kad tuo pasitarnavau ir tamstai. Juk net pats mažiausias neaiškumas pačiu menkiausiu reikalu visuomet kamuoja žmogų, tad, jeigu galima, kaip kad šiuo atveju, tą neaiškumą nesunkiai pašalinti, reikia kuo greičiau tai padaryti.
— Ačiū tamstai,— iškart pasakė K., lėtai atsistojo, pažvelgė į panelę Montag, paskui į stalą, paskui pro langą — priešais stovintis namas buvo apšviestas saulės — ir nuėjo link durų.
Panelė Montag žengė kelis žingsnius jam įkandin, lyg ne visiškai būtų juo pasitikėjusi. Tačiau prie durų abu turėjo atsitraukti, nes jos atsidarė, ir į vidų įėjo kapitonas Lancas. K. pirmąkart išvydo jį iš arti. Tai buvo aukštas kokių keturių dešimčių metų vyras rudai įdegusiu mėsingu veidu. Jis linktelėjo, šitaip pasisveikindamas ir su K., o paskui priėjo prie panelės Montag ir pagarbiai pabučiavo jai ranką. Kapitono judesiai buvo labai elegantiški. Jo mandagumas su panele Montag ryškiai skyrėsi nuo K. elgesio su ja. Vis dėlto panelė Montag, matyt, nesupyko ant K., ji net ketino — bent taip pasirodė K.— pristatyti jį kapitonui. Tačiau K. nenorėjo būti pristatytas, jis nebūtų pajėgęs parodyti nė menkiausio draugiškumo nei kapitonui, nei panelei Montag, tas rankos pabučiavimas jo akyse reiškė, kad anuodu priklauso vienai grupei, kuri, iš pažiūros dėdamasi visai nepavojinga ir bešališka, iš tikrųjų stengiasi atitolinti jį nuo panelės Biurstner. Be to, K. pastebėjo dar vieną dalyką: panelė Montag pasirinko gerą kovos būdą, nors ši lazda ir buvo su dviem galais. Ji išpūtė panelės Biurstner ir K. santykių reikšmę, visų pirma reikšmę to pokalbio, kurio buvo prašęs K., drauge mėgindama viską taip pavaizduoti, lyg dėl to išpūtimo būtų kaltas pats K. Tačiau panelė Montag aiškiai klydo, K. visai nebuvo linkęs ko nors išpūsti, jis žinojo, kad panelė Biurstner tėra kukli mašininkė, kuri negalėtų jam ilgai priešintis. Be to, jis visai sąmoningai nekreipė dėmesio į tai, ką buvo girdėjęs apie panelę Biurstner iš ponios Grubach. Visos tos mintys šmėkštelėjo K. galvoje, kai jis atsisveikino, vos linktelėdamas galvą, ir išėjo iš valgomojo. K. ketino eiti tiesiai į savo kambarį, tačiau išgirdo už nugaros valgomajame tylų panelės Montag juoką, tada jam šovė į

galvą, kad jis, ko gero, galėtų padaryti staigmeną ir kapitonui, ir panelei. Jis apsidairė ir pasiklausė, ar aplinkiniuose kambariuose yra žmonių, kurie galėtų jam sutrukdyti, bet visur buvo tylu, girdėjosi tik pokalbis valgomajame ir ponios Grubach balsas iš koridoriaus, vedančio į virtuvę. Proga atrodė labai patogi, K. priėjo prie panelės Biurstner kambario durų ir tyliai pasibeldė. Niekas nė krust, jis pasibeldė dar kartą, bet ir dabar niekas neatsiliepė. Gal ji miega? O gal iš tikrųjų nesveikuoja? O gal neatsiliepia tik todėl, kad nujaučia, jog tik K. gali taip tyliai belstis? K. nusprendė, kad panelė Biurstner tyčia neatsiliepia, ir pabeldė smarkiau, o paskui, kai beldimas nepadėjo, atsargiai pradarė duris, jausdamas, kad taip daryti negražu ir, be to, visai beprasmiška. Kambaryje nieko nebuvo. Beje, jis buvo beveik visai nepanašus į tą kambarį, kurį K. žinojo iš anksčiau. Suremtos galais, palei sieną stovėjo dvi lovos, trys krėslai netoli durų buvo apkrauti suknelėmis ir baltiniais, spintos durys atlapos. Matyt, panelė Biurstner išėjo, kol panelė Montag šnekėjosi su K. valgomajame. K. dėl to per daug nenuliūdo, jis nesitikėjo taip lengvai susitikti su panele Biurstner ir šį mėginimą padarė tiktai norėdamas paerzinti panelę Montag. Juo nesmagiau pasidarė jam dabar, kai, uždarydamas duris, pamatė valgomojo tarpduryje besikalbančius panelę Montag ir kapitoną. Gal jie stovėjo ten jau nuo pat tos akimirkos, kai K. pravėrė duris, bet dabar stengėsi neišsiduoti, kad stebi jį, kalbėjosi tyliai ir tiktai retkarčiais išsiblaškę dirsčiojo į K., kaip žmonės, įsigilinę į savo pokalbį. Tačiau K. vis dėlto slėgė jų žvilgsniai, ir jis skubiai nuėjo pasieniu į savo kambarį.
PENKTAS SKYRIUS
Plakikas
Kai vieną iš artimiausių vakarų K. ėjo koridoriumi, jungiančiu jo kabinetą su paradiniais laiptais,— tądien jis išėjo namo beveik pats paskutinis, tiktai ekspedicijoje mažame elektrinės lempos šviesos rate dar dirbo du pasiuntiniai,— už vienų durų, kur jis visuomet manė esant seno šlamšto sandėlį, nors pats niekada tenai ir nebuvo užsukęs, išgirdo dejones. K. sustojo nustebęs ir gerai pasiklausė, ar

neklysta; valandžiukę buvo tylu, o paskui vėl pasigirdo dejonės. Iš pradžių K. buvo bešaukiąs vieną iš pasiuntinių, juk galėjo prireikti liudininkų, bet paskui jį apėmė toks nesutramdomas smalsumas, kad jis tiesiog plėšte atplėšė duris. Jo spėjimas pasitvirtino, tai tikrai buvo šlamšto sandėlis. Tiesiai už slenksčio mėtėsi nereikalingi seni spaudiniai, išvartytos tuščios molinės rašalinės. Tačiau sandėlio viduryje, susirietę po žemomis lubomis, stovėjo trys vyriškiai. Juos švietė žvakė, pritvirtinta prie lentynos.
— Ką tamstos čia veikiate? — paklausė K., springdamas žodžiais iš susijaudinimo, bet negarsiai.
Vienas vyriškis, aiškiai kitų dviejų viršininkas, pirmiausia patraukęs K. žvilgsnį, vilkėjo kažkokiu tamsiu odiniu drabužiu su gilia iškirpte ant nuogo kaklo ir krūtinės, rankos iki pat pečių irgi buvo nuogos. Vyriškis nieko neatsakė. Užtat kiti du ėmė šaukti:
— Pone! Mes būsime nuplakti, nes tu pasiskundei tardytojui!
Tik dabar K. pamatė, kad ten tikrai abu sargybiniai — Francas
ir Vilemas — ir kad trečiasis vyriškis jau laiko rankoje rykštę, pasiruošęs juos plakti.
— Na,— tarė K., įdėmiai žiūrėdamas į juos,— aš visai nesiskundžiau, tiktai papasakojau, kas įvyko mano kambaryje. O tamstos juk elgėtės tikrai ne kažin kaip.
— Pone,— pasakė Vilemas, o Francas tuo metu užlindo jam už nugaros, matyt, bandydamas pasislėpti nuo trečiojo,— jeigu tamsta žinotum, kaip mažai mums moka už darbą, tai tikrai geriau apie mus galvotum. Aš turiu išmaitinti šeimyną, o Francas ruošiasi vesti, abu mudu kaip įmanydami stengiamės praturtėti, o darbas, net ir sunkiausias, turto neatneša. Aš susiviliojau tamstos brangiais baltiniais, sargybiniams, aišku, draudžiama taip daryti, tai buvo nusižengimas, bet tokia jau tradicija: baltiniai atitenka sargybiniams; patikėk tamsta, visuomet taip būdavo. Galų gale tai visai suprantama. Ką gi reiškia visi tie dalykai žmogui, kurį ištiko tokia nelaimė, kad jis buvo suimtas? Tačiau jeigu kaltinamasis iškelia tai viešumon, sargybiniai turi būti nubausti.
— Aš visai nežinojau to, ką tamsta čia man papasakojai, be to, jokiu būdu nereikalavau tamstų nubausti, man rūpėjo pats principas.
— Francai,— kreipėsi Vilemas į antrąjį sargybinį,— ar aš tau nesakiau, kad šis ponas nereikalavo mūsų nubausti? Dabar pats girdi — jis nė nežinojo, kad mes būsime nubausti.

— Nesiduok sugraudinamas tokių kalbų,— tarė K. trečiasis vyriškis.— Bausmė ir teisinga, ir neišvengiama.
— Neklausyk jo...— pasakė Vilemas, bet čia pat nutilo ir greitai pakėlė prie burnos ranką, per kurią gavo rykšte.— Mus baudžia tik todėl, kad tu mus įskundei. Šiaip mums nieko nebūtų buvę, net jeigu ir būtų paaiškėję, ką mes padarėme. Argi tai teisingumas? Abu mes, o ypač aš, jau seniai tarnaujame teismui ir buvome laikomi labai gerais sargybiniais,— juk tu ir pats turi pripažinti, kad mudu, žiūrint teismo akimis, gerai atlikome savo pareigą,— mes galėjome padaryti karjerą ir greitai būtumėm tapę plakikais, kaip ir jisai, jam tiesiog pasisekė, kad jo niekas neįskundė, nes tokių skundų iš tikrųjų pasitaiko labai retai. O dabar, pone, viskas žuvo, mūsų karjera baigta, mes turėsim dirbti daug prastesnius darbus, o ne sargybą eiti, be to, dar būsim baisiai skaudžiai išplakti.
— Argi rykštė gali būti tokia skaudi? — paklausė K., pačiupi- nėdamas vytelę, kuria plakikas mojavo jam prieš akis.
— Juk turėsime nuogai nusirengti,— tarė Vilemas.
— Ak, šit kaip! — pasakė K. ir įdėmiai pažvelgė į plakiką, šis buvo rudai įdegęs kaip jūreivis, jo veidas buvo žiaurus ir žvalus.
— Ar niekaip negalima išgelbėti jų nuo plakimo? — paklausė Jį K.
— Ne,— atsakė plakikas ir šypsodamasis papurtė galvą.— Nusirenkite! — įsakė jis sargybiniams.
O paskui, atsigręžęs į K., plakikas tarė:
— Netikėk visais tais jų plepalais, iš baimės būti nuplaktiems jiems jau protas suminkštėjo. Pavyzdžiui, tai, ką šitas,— jis parodė į Vilemą,— pasakojo apie savo galimą karjerą, yra tiesiog juokinga. Tu tik pažiūrėk, koks jis riebus,— pirmų kirčių jis nė nepajus per lašinius. O žinai, kodėl jis taip nutuko? Jis įprato suvalgyti visų suimtųjų pusryčius. Tikriausiai suvalgė ir tavo pusryčius? Na, žinoma, taip ir sakiau! O žmogus, užsiauginęs tokį pilvą, niekada negalės būti plakikas, tai visiškai neįmanoma.
— Juk yra ir tokių plakikų,— pareiškė Vilemas, juosdamasis kelnių diržą.
— Ne,— atsakė plakikas ir taip sušėrė Vilemui rykšte per sprandą, kad šis net krūptelėjo.— Tau buvo liepta ne klausytis, o rengtis.
— Aš tau gerai atsilyginsiu, jeigu juos paleisi,— tarė K. ir, nežiūrėdamas į plakiką,— tokius reikalus visada geriausiai sekasi tvarkyti, kai abu stovi nuleidę akis,— išsitraukė piniginę.

— Tikriausiai nori dar ir mane įskųsti,— atsakė plakikas,— nori, kad ir aš būčiau nuplaktas. Ne, ne!
— Būk protingas,— pasakė K.,— jeigu būčiau norėjęs, kad anuodu nubaustų, tai dabar nemėginčiau jų išpirkti. Galėčiau paprasčiausiai užtrenkti šitas duris, nieko daugiau negirdėti ir nematyti ir kuo ramiausiai eiti namo. Bet aš to nedarau, priešingai, rimtai stengiuosi juos išvaduoti. Jeigu man būtų nors į galvą atėję, kad jie bus ar net gali būti nubausti, tai niekuomet nebūčiau paminėjęs jų vardų. Aš visai nelaikau jų kaltais, kalta yra pati organizacija, kalti aukštieji valdininkai.
— Teisybė! — sušuko abu sargybiniai ir tuoj pat gavo rykšte per nuogas nugaras.
— Jeigu tu čia plaktum kokį aukštą teisėją,— kalbėjo toliau K. ir, tardamas tuos žodžius, sugriebė jau vėl aukštyn pakilusią rykštę,— tai aš tau tikrai netrukdyčiau, priešingai, net duočiau tau pinigų, kad labiau pasistengtum geram tikslui.
— Tai, ką tu šneki, skamba įtikinamai,— atsakė plakikas,— bet aš nepaperkamas. Esu pasamdytas plakti, todėl ir plaku.
Sargybinis Francas, kuris iki šiol laikėsi gana santūriai, matyt, tikėdamasis, kad K. įsikišimas bus sėkmingas, dabar vienomis kelnėmis priėjo prie durų, įsikibo K. į ranką ir puolė ant kelių, šnibždėdamas:
— Jeigu negali išprašyti pasigailėjimo mudviem abiem, tai pamėgink bent mane vieną išgelbėti. Vilemas vyresnis už mane, jis visais atžvilgiais ne toks jautrus, be to, prieš porą metų jis jau buvo nesmarkiai nuplaktas, o mano garbė dar nenuplėšta, galų gale Vilemas ir paskatino mane taip elgtis, jis išmokė mane visko — ir gerų, ir blogų dalykų. Apačioje prie banko stovi mano vargšė sužadėtinė, ji laukia, kuo viskas pasibaigs, man taip gėda!
Jis nusišluostė į K. švarką ašaromis pasruvusį savo veidą.
— Viskas, daugiau nebelauksiu,— tarė plakikas, pagriebė rykštę abiem rankom ir ėmė kapoti Francą, o Vilemas tupėjo susirietęs kamputyje ir dirsčiojo slapčiomis, nedrįsdamas nė galvos pajudinti.
Iš Franco burnos išsiveržė klyksmas, tolydinis ir nenutylantis, atrodė, kad tai ne žmogaus balsas, o kokio nors kamuojamo instrumento garsas, visas koridorius aidėjo nuo jo, visame name jis turėjo būti girdimas.
— Nerėk! — sušuko K. nesusivaldęs ir, įsmeigęs akis į tą pusę, iš kurios galėjo ateiti pasiuntiniai, kumštelėjo Francą — nelabai stipriai, bet vis dėlto taip, kad Francas it negyvas pagriuvo ant grindų ir ėmė konvulsyviai graibyti rankomis žemę; bet nuo kirčių jam nepavyko išsisukti, rykštė pasiekė jį ir ant grindų, Francas raitėsi po kirčiais, o rykštės galiukas vis čaižė ir čaižė jo kūną. O tolumoje jau pasirodė vienas pasiuntinys, už kokių poros žingsnių paskui jį ir kitas. K. greitai užtrenkė duris, žengė prie lango į kiemo pusę ir atidarė jį. Klyksmas visai nutilo. Nenorėdamas prisileisti arti pasiuntinių, K. sušuko:
— Čia aš!
— Labas vakaras, ponas prokuriste! — pasigirdo atsakymas.— Ar kas atsitiko?
— Ne, ne,— atsiliepė K.— Tiktai šuo kaukia kieme.
Pasiuntiniai vis dar stovėjo netoliese, todėl jis pridūrė:
— Galit grįžti prie savo darbo.
Kad nereikėtų leistis į pokalbį su pasiuntiniais, K. iškišo galvą pro langą. Po valandėlės, kai jis vėl pažvelgė į koridorių, jų jau nebuvo. Tačiau K. liko stovėti prie lango, į sandėlį jis nedrįso eiti, o namo traukti irgi nenorėjo. Kiemas, į kurį K. žvelgė iš viršaus, buvo mažutis, keturkampis, aplink jį visur matėsi tarnybinės patalpos, dabar visi langai jau buvo tamsūs, tik pačiuose viršutiniuose žybsėjo mėnulio atšvaitai. K. įtemptai brovėsi žvilgsniu į vieno kiemo kampo tamsą, kur į krūvą buvo suversti keli karučiai. Jį kamavo mintis, kad nepavyko sutrukdyti plakimo, bet ne jis dėl to buvo kaltas: jeigu Francas nebūtų pradėjęs klykti — žinoma, jam tikriausiai labai skaudėjo, bet lemiamą akimirką žmogus.turi susitvardyti,— jeigu jis nebūtų pradėjęs klykti, tai K. tikriausiai būtų sugalvojęs, kaip plakiką perkalbėti. Jeigu visi žemesnieji teismo tarnautojai niekšai, tai kodėl turi būti išimtis plakikas, žmogus, vykdantis nežmoniškiausias pareigas; be to, K. aiškiai matė, kaip sublizgo plakiko akys, išvydusios banknotus, jis tikriausiai tik todėl ir ėmė rimtai plakti, kad norėjo gauti truputėlį didesnį kyšį. O K. nebūtų pašykštėjęs, jam tikrai rūpėjo išvaduoti sargybinius; jeigu jau pradėjo kovoti su šito teismo pagedimu, tai, savaime aišku, turėjo įsikišti ir į šitą reikalą. Tačiau tą akimirką, kai Francas pradėjo klykti, viskas, žinoma, nuėjo perniek. Juk K. negalėjo leisti, kad pasiuntiniai, o gal ir dar kokie kiti žmonės ateitų ir užtiktų jį besikalbantį su šita draugija sandėlyje. Tokio pasiaukojimo tikrai niekas neturėjo teisės reikalauti iš K. Jeigu jis būtų ketinęs šitaip aukotis, tai būtų buvę beveik paprasčiau nusirengti ir pasisiūlyti plakikui pakeisti sargybinius. Beje, plakikas

tikriausiai nebūtų sutikęs su šiuo pasiūlymu, nes, nieko iš to nelaimėdamas, būtų sunkiai nusižengęs savo pareigai, ir net, ko gero, dvigubai nusižengęs, nes K. tikriausiai buvo neliečiamas visiems teismo tarnautojams, kol jo byla buvo nebaigta. Žinoma, šiuo klausimu galėjo būti ir kokių ypatingų nurodymų. Šiaip ar taip, K. negalėjo padaryti nieko daugiau kaip tik užtrenkti duris, nors tuo pavojus, tykantis K., ir dabar nebuvo visiškai pašalintas. O kad jis galų gale dar ir pastūmė Francą, tai buvo tikrai apgailėtinas dalykas, pateisinamas nebent jo susijaudinimu.
Tolumoje jis išgirdo pasiuntinių žingsnius; kad nepatrauktų jų dėmesio, K. užvėrė langą ir nuėjo paradinių laiptų link. Prie sandėlio durų stabtelėjo ir pasiklausė. Viduje buvo visai tylu. Plakikas galėjo ir mirtinai užkapoti sargybinius, juk šie buvo visiškai atiduoti jo valdžiai. K. jau buvo bečiumpąs už rankenos, bet vėl atitraukė ranką. Padėti jau niekam nebegalėjo, o pasiuntiniai netrukus turėjo ateiti; bet jis prisiekė pats sau dar ištraukti visą tą istoriją į dienos šviesą ir, kiek jo jėgos leis, nubausti tikruosius kaltininkus — aukštuosius valdininkus, iš kurių nė vienas dar neišdrįso jam pasirodyti. Leisdamasis išoriniais banko laiptais, atidžiai apžiūrėjo visus praeivius, tačiau, kiek tik akys siekė, niekur nebuvo matyti jokios merginos, kuri būtų ko nors laukusi. Franco žodžiai, kad jo laukianti sužadėtinė, pasirodė besą melas, nors ir atleistinas, nes jo tikslas — sužadinti didesnę užuojautą.
Ir kitą dieną sargybiniai vis dar neišėjo K. iš galvos; jis dirbo išsiblaškęs ir, norėdamas sutvarkyti visus reikalus, turėjo pasilikti banke dar ilgiau nei vakar. Susiruošęs namo, vėl ėjo pro sandėlį ir tarsi iš įpratimo atidarė duris. Tikėjosi, kad viduje bus tamsu, tačiau tai, ką išvydo, visai išmušė jį iš vėžių. Viskas buvo lygiai taip pat kaip ir vakar, kai jis atidarė duris. Seni spaudiniai ir rašalinės prie pat slenksčio, plakikas su rykšte, vis dar nuogi sargybiniai, žvakė ant lentynos. O sargybiniai vėl ėmė dejuoti ir šaukti:
— Pone!
K. tuoj pat užtrenkė duris ir net padaužė jas kumščiu, lyg nuo to jos tvirčiau užsidarytų. Kone verkdamas jis nubėgo pas pasiuntinius, kurie, ramiai triušę prie rotatorių, dabar nustebo ir liovėsi dirbę.
— Išmeskit galų gale tą šlamštą iš sandėlio! — sušuko K.— Juk baigiame paskęsti šiukšlėse!
Pasiuntiniai pažadėjo rytoj tai padaryti, ir K. linktelėjo galva: tokį vėlų vakarą negalėjo priversti jų tuoj pat imtis darbo, kaip iš

pradžių ketino. K. prisėdo, kad pasiuntiniai bent valandėlę pabūtų šalia, sujaukė kelias raštų kopijas, tikėdamasis padaryti įspūdį, kad tikrina jas, o paskui, supratęs, kad pasiuntiniai neišdrįs išeiti kartu su juo, pavargusiu žingsniu ir tuščia galva nutraukė namo.
ŠEŠTAS SKYRIUS
Dėdė. Lene
Vieną popietę — K. buvo kaip tik labai užsiėmęs prieš išsiunčiant paštą — tarp dviejų kurjerių, atnešusių kažkokius raštus, į kabinetą prasispraudė K. dėdė Karlas, smulkus dvarininkėlis iš provincijos. Jį išvydęs, K. nusigando, bet ne taip kaip tada, kai dar gerokai anksčiau kartą pagalvojo, kad jis gali atvykti. Dėdė turėjo atvažiuoti, jau kokį mėnesį K. tuo neabejojo. Jis iš anksto vaizdavosi, kaip dėdė, truputėlį pakumpęs, spausdamas kairėje rankoje apmaigytą panamą, jau iš tolo tiesia jam dešinę, baisiausiai skubiai kiša ją per rašomąjį stalą, išvartydamas viską, kas tik pasitaiko kelyje. Dėdė amžinai skubėdavo, nes buvo įsikalęs nelemtą mintį, jog privaląs per vienos dienos viešnagę sostinėje sutvarkyti visus reikalus, kuriuos būdavo numatęs, be to, neturįs teisės praleisti nė vieno atsitiktinai pasitaikančio įdomesnio pokalbio, sandėrio ar smagesnės pramogos. O K., kuris jautė ypatingą pareigą rūpintis dėde, nes šis kadaise buvo jo globėjas, turėjo jam kiek galėdamas padėti ir net priimti jį pernakvoti savo kambaryje. „Vaiduoklis iš provincijos“,— sakydavo jis apie dėdę.
Vos tik pasisveikinęs,— atsisėsti į fotelį, kurį K. pasiūlė, jis neturėjo laiko,— dėdė pareiškė K. norįs trumpai pasikalbėti su juo prie keturių akių.
— Būtinai reikia,— tarė jis, sunkiai rydamas seiles,— būtinai reikia, kitaip negalėsiu nurimti.
K. tuoj pat išsiuntė kurjerius, paliepęs jiems nieko neįleisti.
— Ką aš girdžiu, Jozefai? — sušuko dėdė, vos juodu pasiliko vieni, paskui klestelėjo ant stalo ir, nieko nežiūrėdamas, pasikišo po savimi krūvą visokių popierių, kad būtų patogiau sėdėti.
K. tylėjo, jis žinojo, kas dabar bus, tačiau, staiga atsipalaidavęs nuo įtempto darbo, iš pradžių dar mėgavosi maloniu nuovargiu ir

žvelgė pro langą į kitą gatvės pusę, nors iš jo kėdės buvo matyti tik mažas trikampis plotelis, lopinėlis tuščios narrto sienos tarp dviejų parduotuvių vitrinų.
— Tu žiūri pro langą! — sušuko dėdė, iškėlęs rankas.— Vardan dangaus, Jozefai, atsakyk man! Ar tai tiesa, ar tai gali būti tiesa?
— Mielas dėde,— atsakė K., vaduodamasis iš savo išsiblaškymo,— aš juk visai nežinau, ko tu iš manęs nori.
— Jozefai,— perspėjo dėdė,— kiek tik prisimenu, tu visada sakydavai teisybę. Nejau šitie tavo žodžiai būtų blogas ženklas?
— Nujaučiu, ko tu iš manęs nori,— klusniai atsakė K.— Tikriausiai tu girdėjai apie mano procesą.
— Taigi,— tarė dėdė, iš lėto linktelėdamas galvą,— aš girdėjau apie tavo procesą.
— O iš ko? — paklausė K.
— Erna man parašė,— pasakė dėdė.— Nors ji ir nesusitinka su tavimi, nors tu, deja, beveik visai ja nesirūpini, vis dėlto ji sužinojo. Šiandien gavau jos laišką ir, žinoma, tuoj pat atvažiavau. Jokių kitų reikalų neturiu, bet atrodo, kad ir tas vienas reikalas yra pakankamai svarbus. Jei nori, paskaitysiu tą laiško vietą, kur kalbama apie tave.— Dėdė išsitraukė laišką iš piniginės.— Štai ji. Erna rašo: „Jozefo jau senokai nemačiau, praeitą savaitę buvau kartą nuėjusi į banką, bet Jozefas buvo toks užsiėmęs, kad manęs pas jį neįleido; išlaukiau beveik valandą, o paskui man teko eiti namo, nes turėjau muzikos pamoką. Labai norėjau su juo pasikalbėti, gal kada ir pavyks. Vardadienio proga jis atsiuntė man didžiulę dėžę šokolado, labai džiaugiausi, kad mane prisiminė. Visai buvau užmiršusi Tamstai apie tai parašyti, tik dabar, kai Tamsta mane paklausei, vėl prisiminiau. Žinai Tamsta, šokoladas pensionate labai greitai ištirpsta, nespėji nė pagalvoti, kad gavai dovanų šokolado, o jo jau nebėra. Beje, apie Jozefą noriu Tamstai dar šį tą papasakoti. Kaip minėjau, banke manęs pas jį neįleido, nes jis tuo metu kalbėjosi su kažkokiu ponu. Kurį laiką ramiai palaukusi, paklausiau vieną kurjerį, ar tas pokalbis dar ilgai užtruks. Šis atsakė, kad pokalbis tikriausiai užtruksiąs ilgai, nes jis, matyt, susijęs su procesu, iškeltu ponui prokuristui. Aš paklausiau, kas tai per procesas, ar tik jis neklystąs, bet kurjeris atsakė, kad ne- klystąs, tai iš tikrųjų esąs procesas, ir net labai sunkus, bet daugiau jis nieko nežinąs. Jis pats, girdi, labai norėtų padėti ponui prokuristui, nes šis esąs geras ir teisingas žmogus, tačiau net nežinąs, nuo ko pradėti, tad jam belieką trokšti, kad įtakingi žmonės užtartų poną

prokuristą. Aišku, kad taip ir būsią, galų gale viskas gerai pasibaigsią, bet šiuo metu, kaip jis galįs spręsti iš pono prokuristo nuotaikos, nesą visai nieko gero. Aš, žinoma, neteikiau per daug reikšmės toms šnekoms, mėginau nuraminti naivų kurjerį, uždraudžiau kitiems apie tai pasakoti ir manau, kad visa tai tiktai plepalai. Vis dėlto gal būtų gerai, kad Tu, brangus tėveli, atvykęs į sostinę, išsiaiškintum šitą reikalą, Tau nebus sunku sužinoti visas smulkmenas ir, jeigu tikrai reikėtų, padėti Jozefui. Juk Tu turi tiek daug įtakingų pažįstamų. O jeigu to nereikėtų,— tikriausiai, kad taip ir bus,— tai bent jau Tavo duktė gautų progą greitai apkabinti Tave, ir tas ją labai pradžiugintų“. Gera duktė,— pridūrė dėdė, baigęs skaityti laišką, ir nusibraukė ašarą.
K. linktelėjo; per daugybę reikalų, užgriuvusių jį pastaruoju metu, jis visai užmiršo Erną, užmiršo net jos gimtadienį, ir visą tą istoriją su šokoladu mergina tikriausiai sugalvojo tik tam, kad dėdė ir teta ant jo nesupyktų. Tai buvo labai jaudinantis žingsnis, ir bilietai į teatrą, kuriuos K. nusprendė nuo šiol pastoviai jai siuntinėti, tikrai buvo per menkas atpildas, tačiau šiuo metu K. jautėsi tiesiog neturįs jėgų aplankyti Erną pensionate ir šnekėtis su ta maža aštuoniolikamete gimnaziste.
— O ką tu dabar pasakysi? — paklausė dėdė, per tą laišką visai užmiršęs savo skubėjimą ir susijaudinimą ir, ko gero, ketindamas skaityti laišką dar kartą.
— Taip, dėde,— tarė K.,— tai teisybė.
— Teisybė? — sušuko dėdė.— Kas teisybė? Kaip tai gali būti teisybė? Kas čia per procesas? Ar tik ne baudžiamasis?
— Baudžiamasis,— atsakė K.
— O tu, turėdamas ant sprando baudžiamąjį procesą, kuo ramiausiai sėdi čionai? — dar garsiau ėmė šaukti dėdė.
— Juo aš ramesnis, juo geriau pasibaigs tas procesas,— atsakė K. pavargusiu balsu.— Nieko nebijok.
— Tokiom šnekom tu manęs nenuraminsi! — sušuko dėdė.— Jozefai, brangusis Jozefai, pagalvok apie save, apie savo gimines, apie mūsų gerą vardą! Iki šiol tu buvai mūsų pasididžiavimas, negali būti, kad taptum mūsų gėda. Tavo elgesys,— jis pažvelgė į K., pakreipęs į šoną galvą,— man nepatinka, taip nesielgia nė vienas neteisingai apkaltintas žmogus, turintis nors truputėlį jėgų. Greičiau sakyk, kas čia per procesas, gal aš galėsiu tau padėti! Tai, be abejo, susiję su banku?

— Ne,— atsakė K. ir atsistojo,— bet tu per garsiai kalbi, brangusis dėde, kurjeris tikriausiai klausosi už durų. Man tai nemalonu. Geriau eikim iš čia. Lauke aš pasistengsiu kiek galėdamas atsakyti į visus tavo klausimus. Puikiai suprantu, kad esu atsakingas šeimai.
— Teisybė! — suriko dėdė.— Tikra teisybė! Tik tu paskubėk, Jozefai, paskubėk!
— Aš dar turiu duoti keletą pavedimų,— pasakė K. ir išsikvietė telefonu savo pavaduotoją, kuris tuojau pat įėjo į kabinetą.
Susijaudinęs dėdė parodė pavaduotojui rankos mostu, jog jį kviečia K., nors dėl to ir taip nebuvo jokių abejonių. Stovėdamas prie rašomojo stalo ir sklaidydamas kažkokius raštus, K. tyliai paaiškino jaunajam vyrui, ką šiandien dar reikės padaryti, kol jo nebus banke, o šis išklausė jį santūriai, bet įdėmiai. Dėdė trukdė jiems, stovėjo šalia išpūtęs akis ir nervingai kramtėsi lūpas; nors jis nesikišo į šneką, bet jau pati jo povyza trukdė jiems kalbėtis. O paskui dėdė ėmė vaikščioti po kabinetą, retkarčiais stabteldamas prie lango ar kokio paveikslo ir garsiai šūkčiodamas: „Niekaip negaliu suprasti!“ arba: „Sakykit, sakykit, kas gi dabar bus!“ Jaunasis pavaduotojas apsimetė nieko nepastebįs, ramiai išklausė iki galo K. nurodymus, kai ką užsirašė ir išėjo, nusilenkdamas K. ir dėdei, nors šis tuo momentu stovėjo atsukęs jam nugarą, žvelgė pro langą ir, išskėtęs rankas, glamžė pirštais užuolaidas. Vos durys užsidarė, dėdė suriko:
— Pagaliau tas pajacas išsinešdino, dabar jau ir mudu galim eiti. Pagaliau!
Deja, niekaip nepavyko priversti dėdės neklausinėti apie procesą hole, kuriame stovėjo būreliai valdininkų bei kurjerių ir per kurį kaip tik tuo metu ėjo direktoriaus pavaduotojas.
— Taigi, Jozefai,— prabilo dėdė, rankos kilstelėjimu atsakydamas į stovinčiųjų hole sveikinimąsi,— dabar atvirai pasakyk man, kas tai per procesas.
K. atsakė keliomis nereikšmingomis frazėmis, negarsiai nusijuokė ir tik laiptuose paaiškino dėdei, kad nenorėjo atvirai kalbėti prie žmonių.
— Teisybė,— tarė dėdė,— bet dabar kalbėk.
Jis klausėsi palenkęs galvą, tankiai, skubiai traukdamas cigarą.
— Visų pirma, dėde,— prabilo K.,— tai ne toks procesas, kuris nagrinėjamas paprastame teisme.
— Blogai,— pasakė dėdė.
— Ką? — paklausė K. ir pažvelgė į dėdę.

— Aš pasakiau, kad tas blogai,— pakartojo dėdė.
Jie stovėjo ant išorinių laiptų, kurie leidosi į gatvę; kadangi atrodė, jog portjė jųdviejų klausosi, tai K. tempte nutempė dėdę žemyn, ir jie įsimaišė į praeivių srautą. Dėdė įsikibo K. į parankę ir jau nebeklausinėjo prisispyręs apie procesą, valandėlę juodu net ėjo tylėdami.
— Bet kaipgi tai atsitiko? — pagaliau paklausė dėdė, taip staigiai sustodamas, kad iš paskos ėję žmonės išsigandę atšoko į šalis.— Juk tokie dalykai ūmai neatsitinka, jie bręsta palengva, turėjo būti kokių požymių, kodėl man nieko neparašei? Tu žinai, kad aš pasiruošęs tau viską padaryti, juk tam tikra prasme ir šiandien dar tebesu tavo globėjas ir iki šiol tuo didžiavausi. Be abejo, aš tau ir dabar padėsiu, tik bus labai sunku, kai procesas jau prasidėjęs. Šiaip ar taip, geriausia tau dabar bus pasiprašyti trumpų atostogų ir atvažiuoti pas mus į kaimą. Tu ir sulysęs gerokai, tik dabar pastebėjau. O kaime greit sustiprėsi, tai tau pravers, juk tavęs, žinoma, laukia tikrai nemaži sunkumai. Be to, išvažiavęs į kaimą, tu lyg ir nutolsi nuo teismo. Čionai jie turi visokiausių prievartos priemonių, kurias, be abejo, automatiškai vartos ir tau; o į kaimą jie pirmiausia turės komandiruoti savo specialius organus arba mėgins paveikti tave laiškais, telegramomis ir telefono skambučiais. O tai, žinoma, sumažins jų įtaką. Jei ir neišsivaduosi nuo jų, tai bent galėsi atsikvėpti.
— Bet jie gali uždrausti man išvažiuoti,— atsakė K., kurį dėdės minčių tėkmė truputėlį įsuko į savo verpetą.
— Nemanau, kad jie taip darytų,— atsakė susimąstęs dėdė.— Tiek daug savo valdžios tau jie nepraras, tau išvažiavus.
— Aš maniau,— tarė K., imdamas dėdę už parankės, kad šis nuolatos nestabčiotų,— aš maniau, kad tu tai istorijai teiksi dar mažiau reikšmės negu aš. O dabar pasirodė, kad tu dėl jos labai susirūpinai.
— Jozefai! — sušuko dėdė, bandydamas ištrūkti ir vėl sustoti, bet K. jo nepaleido.— Tu pasikeitei, juk anksčiau buvai toks sumatus, nejaugi dabar praradai šį sugebėjimą? Nejaugi nori pralaimėti procesą? Ar žinai, ką tai reiškia? Tai reiškia, kad būsi tiesiog sunaikintas. O kartu su tavimi bus sunaikinta ar bent jau baisiai pažeminta visa tavo giminė. Atsipeikėk, Jozefai! Tavo abejingumas mane varo iš proto! Kai pažiūri į tave, beveik gali patikėti priežodžiu: „Ką šitoks procesas užgriuvo, tas pražuvo“.
— Mielas dėde,— tarė K.,— jaudintis tuščias daiktas tiek tau, tiek

man. Jaudindamasis proceso nelaimėsi, pasikliauk truputėlį ir mano praktine patirtimi, kaip aš visada klioviausi ir kliaujuosi tavąja, nors šį kartą tu mane ir gerokai nustebinai. Kadangi tu sakai, kad dėl to proceso gali nukentėti ir visa šeima,— tiesa, šito aš niekaip negaliu suprasti, bet tas nesvarbu,— tai aš, žinoma, sutinku visados klausyti tavęs. Tiktai išvykos į kaimą nelaikau naudinga, net ta prasme, kurią tu turi galvoje, nes tai reikštų, kad aš bėgu ir tuo prisipažįstu kaltas. Be to, nors čia esu labiau persekiojamas, vis dėlto galiu daugiau atsidėti savo bylai.
— Teisybė,— pasakė dėdė tokiu tonu, lyg pagaliau juodu būtų pradėję sutarti,— aš tik todėl tau pasiūliau išvažiuoti, kad bijojau, jog, pasilikęs čionai, tu gali savo abejingumu labai pakenkti bylai. Todėl ir nusprendžiau, kad bus geriau, jeigu aš vietoj tavęs pasidarbuosiu tavo labui. Bet jeigu tu pasiryžęs pats visomis jėgomis šito imtis, tai, aišku, bus visų geriausia.
— Na ką gi, šiuo klausimu mes lyg ir sutarėme,— tarė K.— O ką tu man pasiūlysi pirmiausia padaryti?
— Visų pirma man, žinoma, dar reikia viską apgalvoti,— atsakė dėdė.— Nepamiršk, kad aš jau dvidešimt metų gyvenu kaime, beveik niekur neišvažiuodamas, o nuojauta, kaip elgtis tokiais atvejais, ilgainiui susilpnėja. Ryšiai su įvairiais svarbiais asmenimis, kurie šiais klausimais, ko gero, geriau susigaudo, savaime pasidarė ne tokie tvirti. Kaime aš truputį vienišas, juk tu žinai. Pats žmogus tai pastebi tik tokiais atvejais kaip šis. Be to, tavo byla iš dalies man netikėta, nors aš, gavęs Ernos laišką, kažkodėl tai ir nujaučiau, o šiandien, vos išvydęs tave, beveik galutinai įsitikinau. Bet visa tai — niekai, dabar svarbiausia negaišti veltui laiko.
Nė nepabaigęs savo kalbos, dėdė pasistiebė ant pirštų galų ir ėmė moti pro šalį važiuojančiam automobiliui, o paskui, šūktelėjęs vairuotojui adresą, įsitempė K. paskui save į mašiną.
— Dabar važiuosim pas advokatą Huldą,— tarė dėdė.— Jis buvo mano klasės draugas. Tu tikriausiai irgi esi girdėjęs tą pavardę? Ne? Keista. Juk jis gana garsus gynėjas ir vargšų advokatas. O aš ypač pasitikiu juo kaip žmogum.
— Sutinku su viskuo, kad ir ką tu nuspręstum daryti,— atsakė K., nors jam ir darėsi nejauku, kad dėdė taip skubiai ir energingai ėmėsi tvarkyti šitą reikalą. Nelabai smagu buvo važiuoti pas vargšų advokatą, žinant, kad esi kaltinamasis.— Aš nė nežinojau,— pridūrė jis,— kad galima pasisamdyti advokatą ir tokiai bylai.

— O kaipgi! — sušuko dėdė.— Juk tai savaime suprantama. Kodėl turėtų būti negalima? Bet dabar papasakok man viską, kas iki šiol nutiko, aš turiu žinoti visas tos istorijos smulkmenas.
K. iš karto pradėjo pasakoti, nieko neslėpdamas, visiškas atvirumas buvo vienintelis protestas, kurį jis galėjo parodyti dėdei, pareiškusiam, kad šis procesas yra didelė gėda. Panelės Biurstner pavardę paminėjo tik vieną kartą, probėgšmais, bet tai nė kiek nesumažino jo atvirumo, nes panelė Biurstner visai nebuvo susijusi su procesu. Pasakodamas jis žiūrėjo pro langą, pastebėjo, kad jie artėja kaip tik prie to priemiesčio, kuriame buvo teismo kanceliarijos, ir atkreipė į tai dėdės dėmesį, bet šiam toks sutapimas visai neatrodė nepaprastas. Mašina sustojo prie tamsaus namo. Dėdė iškart paskambino į vienas pirmojo aukšto duris; kol juodu laukė, dėdė šypsodamasis parodė savo didelius dantis ir sušnibždėjo:
— Aštunta valanda, neįprastas laikas klientams. Bet Huldas nesupyks ant manęs.
Durų langelyje pasirodė dvi juodos akys, jos valandėlę žvelgė į abu svečius, o paskui vėl išnyko; bet durys neatsidarė. Dėdė ir K. patikino kits kitą, kad abu matė tas dvi akis.
— Matyt, nauja kambarinė bijo svetimų žmonių,— tarė dėdė ir dar kartą pasibeldė.
Akys vėl pasirodė, dabar jas galėjai palaikyti beveik liūdnomis, bet galimas daiktas, kad tai buvo tiktai apgaulė, sukelta atviros dujų liepsnelės virš jų galvų, kuri degė, garsiai šnypšdama, bet menkai tešvietė.
— Atidarykit! — sušuko dėdė ir sudavė kumščiu į duris.— Mes — pono advokato draugai!
— Ponas advokatas serga,— sušnibždėjo kažkas už jų nugarų.
Kitame koridoriuko gale viename tarpduryje stovėjo kažkoks vyriškis su chalatu, jis visiškai tyliu balsu ir pranešė šią žinią.
Dėdė jau buvo įtūžęs nuo ilgo laukimo, jis staiga apsigręžė ir kone grasindamas, lyg tas žmogus ir būtų pati įsikūnijusi liga, žengė prie jo, šaukdamas:
— Serga? Tamsta sakai, kad jis serga?
— Durys jau atidarytos,— pasakė vyriškis, mostelėjo ranka advokato durų link, susigriebė chalato skvernus ir dingo.
Durys jau tikrai buvo atvertos, jauna mergina su ilga balta prijuoste — K. atpažino tas pačias tamsias, truputėlį išsprogusias akis — stovėjo prieškambaryje, laikydama rankoje žvakę.

— Kitą kartą prašom greičiau atidaryti! — tarė dėdė, užuot pasisveikinęs, o mergina mandagiai tūpteiėjo.— Eime, Jozefai,— kreipėsi jis į K., lėtai slenkantį pro merginą.
— Ponas advokatas serga,— tarė mergina, kai dėdė, nė nestabtelėjęs, pasuko prie vienų durų.
K. vis dar su nuostaba žvelgė į merginą, kuri dabar nusigręžė uždaryti laukujų durų; jos veidas buvo apskritas kaip lėlės — ne tik išblyškę skruostai ir smakras, bet net smilkiniai ir kakta buvo apvalūs.
— Jozefai! — vėl pašaukė dėdė, o paskui paklausė merginą: — Ar vėl širdis?
— Atrodo, kad taip,— atsakė mergina, jau spėjusi nueiti į priekį su žvake ir atidaryti kambario duris.
Viename kampe, kurio žvakės šviesa dar nebuvo pasiekusi, nuo pagalvės pakilo veidas su ilga barzda.
— Kas ten atėjo, Lene? — paklausė advokatas, nes, žvakės apakintas, negalėjo įžiūrėti svečių.
— Albertas, tavo senas bičiulis! — atsiliepė dėdė.
— Ak, Albertas,— pasakė advokatas ir vėl nugriuvo ant pagalvių, tarsi parodydamas, kad prieš šituos svečius jam nereikia apsimetinėti.
— Ar tau tikrai labai blogai? — paklausė dėdė, sėsdamasis ant lovos krašto.— Negali būti. Tai tiesiog paprastas širdies priepuolis, jis praeis, kaip praėjo ir visi kiti.
— Galbūt,— tyliai atsakė advokatas,— bet jaučiuosi blogiau nei kada nors anksčiau. Sunku kvėpuoti, visai negaliu užmigti, mano jėgos kasdien senka.
— Šit kaip,— tarė dėdė, didele ranka stipriai spausdamas skrybėlę prie kelio.— Prastos naujienos. Beje, ar tave gerai slaugo? Čia taip liūdna, taip tamsu. Daug vandens nutekėjo nuo to laiko, kai paskutinį kartą pas tave buvau, bet tąkart man viskas atrodė daug smagiau. Ir tavo mažoji panelė ne per linksmiausia. O gal ji apsimetinėja?
Mergina, laikydama rankoje žvakę, vis dar stovėjo netoli durų; kiek buvo galima spręsti iš jos klaidžiojančio žvilgsnio, ji daugiau dairėsi į K. negu į dėdę, net ir dabar, kai šis prabilo apie ją. K. stovėjo pasirėmęs į krėslą, kurį buvo pristūmęs arčiau merginos.
— Tokiam sunkiam ligoniui kaip man,— tarė advokatas,— reikalinga ramybė. Man čia visai neliūdna.— Kiek patylėjęs, pridūrė: — O Lene mane gerai slaugo, ji — šauni mergaitė.

Bet dėdės tie žodžiai nepajėgė įtikinti, slaugė jam aiškiai nepatiko, ir nors jis nieko neatsakė ligoniui, vis tiek įtariai sekė žvilgsniu merginą, kuri dabar priėjo prie lovos, pastatė žvakę ant naktinio stalelio, pasilenkė virš ligonio ir, taisydama pagalves, ėmė šnibždėtis su juo. Dėdė, beveik užmiršęs, kad prie ligonio reikia elgtis atsargiai, atsistojo, ėmė vaikštinėti už slaugės nugaros, ir K. visai nebūtų nustebęs, jeigu dėdė būtų pačiupęs ją iš užpakalio už sijono ir nutempęs nuo lovos. Pats K. žvelgė į viską ramiai, jam net patiko, kad advokatas serga: jis pats negalėjo pasipriešinti, kai dėdė su tokiu įkarščiu ėmėsi tvarkyti jo bylos reikalus, todėl dabar džiaugėsi, kad advokato liga tą įkarštį savaime truputėlį atšaldė. Tuo tarpu dėdė, gal vien tam, kad įžeistų slaugę, pasakė:
— Prašom palikti mus valandėlę vienus, panele, man reikia aptarti su draugu kai kuriuos asmeniškus reikalus.
Slaugė, kuri vis dar žemai linksojo virš ligonio ir tuo metu kaip tik lygino paklodę pasienyje, tiktai pasuko galvą ir, kaip visiška priešybė springstančiam iš įtūžio, o paskui vėl pratrūkstančiam žodžių srautu dėdei, labai ramiai tarė:
— Juk tamsta matai, kad ponas smarkiai serga ir negali aptarinėti jokių reikalų.
Tikriausiai ji vien iš inercijos pakartojo dėdės žodžius, tačiau ir bešališkas stebėtojas galėjo suprasti tai kaip pasityčiojimą, o jau dėdė, aišku, net šoktelėjo it įgeltas.
— Ak prakeiktoji! — sušuko jis, bet jo balsas gargaliavo iš susijaudinimo, ir tuos žodžius nelabai buvo galima suprasti, o K., nors ir buvo kažko panašaus tikėjęsis, nusigando, puolė prie dėdės, aiškiai pasiryžęs abiem rankom užčiaupti jam burną.
Laimė, tuo metu už merginos nugaros kilstelėjo lovoje ligonis, dėdė susiraukė, lyg rydamas kokią šlykštynę, bet prabilo jau ramiau:
— Mes juk irgi dar neišsikraustėme iš proto; jeigu tai, ko aš prašau, būtų neįmanoma, tai ir neprašyčiau. O dabar malonėk tamsta išeiti!
Slaugė tiesi stovėjo prie lovos, atsigręžusi į dėdę; K. pasirodė, kad ji viena ranka glosto advokato pirštus.
— Tu gali viską šnekėti prie Lenės,— tarė ligonis, jo balse aiškiai suskambėjo įsakmus prašymas.
— Kalbėsimės ne apie mane,— pasakė dėdė.— Tai ne mano paslaptis.

Ir jis nusigręžė, tarsi rodydamas, kad nesileisiąs į jokias derybas ir tik duodąs advokatui truputėlį laiko apsigalvoti.
— O apie ką gi? — paklausė advokatas silpstančiu balsu ir vėl atsigulė.
— Apie mano sūnėną,— tarė dėdė.— Aš jį atsivedžiau čionai.
Ir jis pristatė:
— Prokuristas Jozefas K.
— O! — daug gyviau šūktelėjo ligonis ir ištiesė K. ranką.— Prašom atleisti, aš tamstos visai nepastebėjau. Išeik, Lene,— kreipėsi jis į slaugę, kuri dabar jau visai nesipriešino, ir padavė jai ranką, lyg atsisveikintų Hgam laikui.
— Tai tu,— kreipėsi jis pagaliau į dėdę, kuris, jau visai atlyžęs, priėjo artyn,— atėjai ne ligonio aplankyti, o su reikalu.
Atrodė, lyg mintis, kad dėdė atėjo aplankyti ligonio, ligi šiol būtų slėgusi advokatą — toks pažvalėjęs jis buvo dabar, visą laiką gulėjo pasirėmęs alkūne, nors tikriausiai tai ir buvo gana sunku, ir nuolat pešiojo vidurinę savo barzdos sruogą.
— Tu iškart pasidarei daug sveikesnis,— tarė dėdė,— kai tik išėjo ta ragana.— Jis pritilo, sušnabždėjo: — Kertu lažybų, kad ji klausosi! — ir puolė prie durų.
Tačiau už durų nieko nebuvo, ir dėdė sugrįžo, ne nusivylęs, o gerokai supykęs, nes tai, kad slaugė nesiklausė už durų, jam atrodė dar didesnis nusikaltimas.
— Tu be reikalo apie ją taip blogai manai,— pasakė advokatas, nemėgindamas smarkiau ginti slaugės; gal jis tuo norėjo parodyti, kad ji visai nereikalinga gynimo. Paskui jau daug draugiškesnių tonu kalbėjo toliau: — O dėl gerbiamo tavo sūnėno reikalo, tai aš, žinoma, būčiau laimingas, jei man užtektų jėgų šitai nepaprastai sunkiai užduočiai; bet labai bijau, kad jų neužteks; na, šiaip ar taip, reikia pamėginti, jei aš vienas nesusidorosiu, bus galima dar ką nors pasitelkti. Atvirai kalbant, man per daug įdomi ši byla, kad galėčiau jos visiškai atsisakyti. Jeigu mano širdis neišlaikys, tai bent jau turės tikrai garbingą progą visai sustoti.
K., rodės, nesuprato nė vieno žodžio iš visos tos kalbos, jis pažvelgė į dėdę, tikėdamasis kokio paaiškinimo, tačiau šis, laikydamas rankoje žvakę, sėdėjo ant naktinio staliuko, nuo kurio jau spėjo nusiristi ant kilimo buteliukas vaistų, linksėjo po kiekvieno advokato žodžio, su viskuo sutiko ir retkarčiais žvilgčiojo į K., ragindamas ir jį viskam pritarti. Gal dėdė jau anksčiau buvo pasakojęs advokatui apie

procesą? Bet tai buvo neįmanoma, visa tai, kas iki šiol vyko, tiesiog tam prieštaravo. Todėl K. prabilo:
— Aš nesuprantu...
— Tai gal aš tamstos nesupratau? — paklausė advokatas, toks pat nustebęs ir sumišęs kaip ir K.— Gal aš pasiskubinau? Apie ką gi tamsta norėjai su manimi pasitarti? Aš maniau, kad apie tamstos procesą?
— Žinoma,— atsakė dėdė ir paklausė K.: — Ko gi tu nori? „
— Bet iš kurgi tamsta žinai apie mane ir mano procesą? — paklausė K.
— Ak, štai kas! — nusišypsojo advokatas.— Juk aš esu advokatas, bendrauju su teismo sluoksniais, kur dažnai pašnekama apie visokius procesus, ir patys įdomiausi, aišku, įstringa į galvą — juo labiau, jei kalbama apie tavo draugo sūnėną. Kas čia nuostabaus?
— Ko gi tu nori? — pakartojo savo klausimą dėdė.— Ko tu toks sunerimęs?
— Tamsta bendrauji su šito teismo sluoksniais? — paklausė K.
— Taip,— atsakė advokatas.
— Tu klausinėji lyg mažas vaikas,— įsiterpė dėdė.
— Su kuo gi turėčiau bendrauti, jeigu ne su savo profesijos žmonėmis? — pridūrė advokatas.
Tie žodžiai buvo tokie įtikinami, kad K. nieko nė nebeatsakė. „Juk tamsta dirbi tame teisme, kuris įsikūręs Teisingumo rūmuose, o ne tame, kur palėpėje“,— norėjo jis pasakyti, bet neįstengė garsiai ištarti.
— Turėtum tamsta suprasti,— kalbėjo advokatas, lyg visai tarp kitko aiškindamas ir taip jau visiems suprantamą dalyką,— turėtum suprasti, kad toks bendravimas yra didžiai naudingas ir mano klientams, ir daugeliu atžvilgių, nors apie tai nelabai galima kalbėti. Žinoma, dabar šį bendravimą sunkina mano liga, bet mane vis tiek aplanko geri bičiuliai, dirbantys teisme, tad aš vis dėlto šį tą sužinau. Sužinau gal net daugiau už kai kuriuos kitus, kurie sveikut sveikutėliai kiaurą dieną praleidžia teisme. Pavyzdžiui, ir dabar pas mane vieši brangus svečias.
Ir advokatas par.k, - ranka į tamsų kambario kampą.
— Kurgi jis? — iš nustebimo kone stačiokiškai paklausė K.
Jis nedrąsiai apsižvalgė; mažutės žvakės šviesa toli gražu nesiekė priešinės kambario sienos. Tačiau tamsiame kampe tikrai kažkas sujudėjo. Dėdė iškėlė žvakę, ir jos šviesoje pasirodė, kad ten prie

mažo stalelio sėdi pagyvenęs vyriškis. Jis, ko gero, net nekvėpavo — kaip kitaip buvo galima paaiškinti, kad niekas jo anksčiau nepastebėjo. Dabar jis iš lėto atsistojo, aiškiai nepatenkintas, kad advokatas atkreipė į jį visų dėmesį. Atrodė, lyg jis, mojuodamas rankomis it trumpais sparnais, kratosi supažindinimo ir sveikinimosi, lyg jokiu būdu nenori trukdyti kitiems ir prašyte prašo leisti jam vėl išnykti tamsoje ir užmiršti, kad jis čionai sėdi. Bet dabar su tuo nebebuvo galima sutikti.
— Tamstos atėjote visai netikėtai,— paaiškino advokatas, rankos mostu ragindamas vyriškį prieiti arčiau, ir šis iš lėto, nedrąsiai dairydamasis, bet vis dėlto gana oriai žengė į priekį.— Ponas kanceliarijų direktorius,— beje, labai atsiprašau, kad tamstų dar nesupažindinau — čia mano draugas Albertas K., čia jo sūnėnas, prokuris- tas Jozefas K., o čia ponas kanceliarijų direktorius,— taigi ponas kanceliarijų direktorius buvo toks malonus, kad atėjo manęs aplankyti. Ką reiškia toks vizitas, gali įvertinti tik tas, kas yra susidūręs su teismu ir žino, kiek daug darbo turi ponas kanceliarijų direktorius. Bet jis vis dėlto atėjo, mes ramiai kalbėjomės, kiek leido mano sveikata, tiesa, mes nebuvome liepę Lenei neįleisti svečių, nes jų nesitikėjome, tačiau norėjome pabūti vieni, o paskui pasigirdo tavo, Albertai, smūgiai kumščiu į duris, ponas kanceliarijų direktorius pasitraukė su visu krėslu ir stalu į kampą, bet dabar atrodo, kad mums, ko gero, jei tik tamstos to pageidaujate, reikia aptarti bendrą reikalą, tad galime visi kuo gražiausiai sueiti į vieną krūvą. Ponas direktoriau,— užbaigė jis, palenkdamas galvą ir nuolankiai šypsodamasis, ir parodė ranka į fotelį netoli lovos.
— Deja, aš galėsiu pabūti tiktai kelias minutes,— maloniai atsakė kanceliarijų direktorius, patogiai atsisėdo fotelyje ir pažvelgė į laikrodį,— darbai laukia. Tačiau mielu noru pasinaudosiu proga susipažinti su savo draugo draugu.
Jis linktelėjo dėdei, kurį, atrodė, labai nudžiugino ši nauja pažintis, tačiau dėdė iš prigimties nemokėjo reikšti nuolankumo, todėl, kanceliarijų direktoriui baigus kalbėti, tik sumišo ir labai garsiai nusijuokė. Šlykštus vaizdas! K. galėjo viską ramiai stebėti, nes į jį niekas nekreipė dėmesio, kanceliarijų direktorius, ištrauktas į šviesą, matyt, iš įpratimo ėmė vadovauti pokalbiui, advokatas, kuris pirma tikriausiai tik todėl apsimetė ligoniu, kad išprašytų naujai atėjusius svečius, įdėmiai klausėsi, prisidėjęs ranką prie ausies, dėdė, perėmęs apšvietėjo pareigas,— jis balansavo žvake ant kelio, ir advo-

katas susirūpinęs vis žvilgčiojo į jį,— greitai išsivadavo iš savo sumišimo ir dabar visą laiką švytėjo iš susižavėjimo tiek kanceliarijų direktoriaus kalbos maniera, tiek švelniais, banguojančiais rankų judesiais, kurie lydėjo jo žodžius. \ K., kuris stovėjo pasirėmęs į lovūgalį, kanceliarijų direktorius, ko gero, tyčia nekreipė nė mažiausio dėmesio; matyt, visi senesnieji pokalbio dalyviai laikė jį vien tik klausytoju. Beje, K. beveik nesuprato, apie ką jie šneka, jis čia galvojo apie slaugę ir apie tai, kaip negražiai su ja elgėsi dėdė, čia vėl svarstė, ar tik jis kada nors jau nebus matęs kanceliarijų direktoriaus — galbūt net ir tarp susirinkusių salėje per pirmąją kvotą. Jeigu ir apsiriko, tai, šiaip ar taip, kanceliarijų direktorius būtų puikiausiai pritapęs prie pirmoje eilėje stovėjusių susirinkimo dalyvių, prie visų tų senų ponų skystomis barzdomis.
Staiga prieškambaryje kažkas tarkštelėjo, tarsi ten būtų sudužęs koks porcelianinis daiktas, ir visi sukluso.
— Pažiūrėsiu, kas ten atsitiko,— tarė K. ir lėtai nuėjo durų link, lyg duodamas visiems kitiems paskutinę progą jį suturėti.
Vos K. įžengė į prieškambarį ir pabandė susigaudyti tamsoje, jo pirštus, dar tebelaikančius durų rankeną, palietė mažutė ranka, daug mažesnė už K. ranką, ir tyliai uždarė duris. Prieškambaryje jo laukė slaugė.
— Nieko neatsitiko,— sušnibždėjo ji.— Aš tiktai sviedžiau į sieną lėkštę, kad tamsta ateitum.
K. atsakė sumišęs:
— Aš irgi apie tamstą galvojau.
— Juo geriau,— tarė slaugė.— Eime.
Žengę keletą žingsnių, juodu priėjo matinio stiklo duris, kurias slaugė atidarė prieš K.
— Nagi, prašom,— tarė ji.
Tai, be abejo, buvo advokato darbo kabinetas; kiek galėjai įžiūrėti mėnesienoje, šviečiančioje tiktai mažučius keturkampius grindų lopelius ties kiekvienu iš trijų langų, kambarys buvo apstatytas sunkiais senais baldais.
— Čionai,— parodė slaugė ranka į tamsų suolą su drožinėtu atlošu.
Prieš sėsdamasis, K. apsidairė po kabinetą; tai buvo aukštas, erdvus kambarys, vargšų advokato klientai turėjo jaustis čionai visai menkučiai. K. įsivaizdavo, kaip lankytojai mažučiais žingsneliais tipena prie milžiniško rašomojo stalo. Bet paskui visa tai užmiršo ir matė

tik slaugę, sėdinčią šalimais ir beveik prispaudusią jj prie šoninės atramos.
— Aš maniau,— pasakė ji,— kad tamsta pats ateisi pas mane. nelaukdamas, kol pašauksiu. Keistas daiktas. Iš pradžių tamsta, vos atėjęs, be perstogės žiūri į mane, o paskui verti mane laukti. Beje, vadink mane Lene,— pridūrė ji paskubomis ir be jokio ryšio, lyg reikėtų tausoti kiekvieną šito pokalbio akimirką.
— Mielai,— atsakė K.— O dėl keistumo, Lene, tai jį nesunku paaiškinti. Viena, turėjau klausytis tų senų ponų plepalų ir negalėjau nei iš šio, nei iš to imti ir pabėgti, antra, nesu įžūlus, veikiau jau nedrąsus; galų gale, Lene, ir tamsta tikrai neatrodei tokia, kurios širdį būtų galima akimirksniu laimėti.
— Ne, taip nėra,— tarė Lene, padėjo ranką ant atlošo ir pažvelgė į K.— Tik aš tamstai nepatikau, tikriausiai ir dabar nepatinku.
— Maža pasakyti, kad tamsta man patinki,— pamėgino išsisukti K.
— O! — sušuko ji šypsodamasi.
Paskutiniai K. žodžiai bei šitas šūktelėjimas suteikė jai tam tikrą pranašumą. Todėl K. valandžiukę patylėjo. Buvo jau pripratęs prie tamsos kambaryje, tad galėjo įžiūrėti atskiras apstatymo detales. Ypač krito į akis didelis paveikslas, kabantis dešinėje durų, ir K. pasilenkė į priekį, kad galėtų jį geriau apžiūrėti. Jame buvo pavaizduotas vyriškis su teisėjo mantija; jis sėdėjo ant aukšto kaip sostas krėslo, kurio paauksuotos vietos labai ryškiai žvilgėjo paveiksle. Neįprasta buvo tai, kad tas teisėjas sėdėjo ne ramiai ir oriai, bet kairiąja ranka tvirtai rėmėsi į krėslo atlošą ir šoninę atramą, o dešiniąją laikė atkišęs į priekį, ir tik delnu spaudė atramą, tarsi būtų ketinęs tuoj pat energingai, o gal net su pasipiktinimu pašokti ir tarti kažkokius lemiamus žodžius, galbūt net paskelbti nuosprendį. Kaltinamąjį, matyt, reikėjo įsivaizduoti stovintį prie laiptų, kurių viršutinės, geltonu kilimu uždengtos pakopos dar buvo matyti paveiksle.
— Gal čia ir yra mano teisėjas,— tarė K., pirštu rodydamas į portretą.
— Aš jį pažįstu,— atsakė Lene, irgi pažvelgusi į paveikslą,— jis dažnokai čia ateina. Portretas nutapytas jaunystėje, bet jis niekuomet nebuvo net panašus į tą atvaizdą, nes yra visai mažutis. Jis tiktai paliepė dailininkui nutapyti jį daug didesnio ūgio, nes, kaip ir visi čionai, yra nepaprastas garbėtroška. Beje, aš irgi esu garbėtroška, todėl man labai nesmagu, kad visai tamstai nepatinku.

Atsakydamas į tuos žodžius, K. tiktai apglėbė ir prisitraukė Le- nę. Mergina tyliai priglaudė galvą jam prie peties. Paskui K. dar paklausė:
— Koks jo rangas?
— Tardytojas,— atsakė Lene, pačiupo K. ranką, kuria šis laikė ją apglėbęs, ir ėmė žaisti jo pirštais.
— Ir vėl tiktai tardytojas,— nusivylęs pasakė K.— Aukštieji valdininkai slepiasi. Bet juk šitas sėdi soste.
— Tai grynas prasimanymas,— tarė Lene, veidu pasilenkusi prie K. rankos.— Iš tikrųjų jis sėdi virtuvės krėsle, ant kurio užmesta sulankstyta sena gūnia. Bet nejaugi tamsta apie nieką kita galvoti negali kaip tik apie procesą? — pridūrė ji iš lėto.
— Ne, visai ne,— atsakė K.,— tikriausiai net per mažai apie jį galvoju.
— Ne čia tamstos klaida,— pasakė Lene.— Aš girdėjau, kad tamsta per daug užsispyręs.
— Kas tamstai taip sakė? — paklausė K., jausdamas jos kūną prie savo krūtinės ir žvelgdamas į jos tankius, tamsius, tvirtai sumegztus plaukus.
— Šito man nevalia pasakyti,— atsakė Lene.— Prašom neklausinėti pavardžių, geriau stenkis tamsta atitaisyti savo klaidą, nebūk toks užsispyręs, juk nuo šito teismo neįmanoma apsiginti, reikia prisipažinti kaltam. Prisipažink tamsta, kai tik pasitaikys proga. Tik tuomet galėsi išsisukti nuo bausmės, tiktai tuomet. Net ir tai butų neįmanoma be pašalinės pagalbos, bet dėl to tamsta gali būti ramus, aš pati tamstai padėsiu.
— Tamsta daug žinai apie teismą ir apie visas tas apgavystes, kurios čia reikalingos,— tarė K. ir pasisodino merginą ant kelių, nes ji pernelyg prie jo glaudėsi.
— Dabar jau gerai,— pasakė Lene, patogiai atsisėsdama jam ant kelių, perbraukė ranka sijoną ir timptelėjo palaidinukę. Paskui apglėbė abiem rankom K. kaklą, atsilošė ir ilgai žiūrėjo į jį.
— O jeigu neprisipažinsiu, tai tamsta man negalėsi padėti? — dėl viso ko paklausė K.
Aš verbuoju sau į pagalbą moteris, pagalvojo jis mažne nustebęs, iš pradžių panelę Biurstner, paskui teismo kurjerio žmoną, o galų gale — šitą jaunutę slaugę, kurią, rodos, kažkodėl labai traukia prie manęs. Kaip ramiai ji sėdi man ant kelių, lyg čia būtų pati geriausia jai vieta!

— Ne,— atsakė Lene, iš lėto purtydama galvą,— tada aš tamstai negalėsiu padėti. Bet juk tamsta nė nenori, kad padėčiau, tamstai tas visai nerūpi, tamsta užsispyrės, ir tamstos neperkalbėsi. O tamsta turi mylimąją? — paklausė ji po valandėlės.
— Ne,— atsakė K.
— Kur neturėsi,— tarė ji.
— Taip, turiu,— nusileido K.— Tik pamanyk tamsta, išsižadėjau jos, nors visą laiką nešiojuosi jos fotografiją.
Lenės prašomas, jis parodė Elzos fotografiją, mergina, susirietusi K. ant kelių, ėmė atidžiai ją žiūrinėti. Tai buvo momentinė nuotrauka. Elza buvo nufotografuota kaip tik tą akimirką, kai baigė sūkuringą šokį, kurį dažnai šokdavo vyno restoranėlyje, sijono klostės dar sukosi ore aplink ją, ji juokėsi, rankomis įsirėmusi į tvirtas šlaunis, ir, įtempusi kaklą, žvelgė kažkur į šoną; kam buvo skirta jos šypsena, iš nuotraukos negalėjai suprasti.
— Ji labai susiveržusi korsetą,— tarė Lene, rodydama tą vietą, kurioje, jos nuomone, tai buvo matyti.— Man ji nepatinka, ji netašyta ir šiurkšti. Galimas daiktas, kad tamstai ji švelni ir maloni; šito galima tikėtis, sprendžiant iš nuotraukos. Tokios aukštos, tvirtos merginos dažnai nieko daugiau ir nemoka, kaip tik būti švelnios ir malonios. Bet ar ji galėtų pasiaukoti už tamstą?
— Ne,— atsakė K.,— ji nėra nei švelni, nei maloni ir negalėtų už mane pasiaukoti. Beje, iki šiol aš iš jos nereikalavau nei vieno, nei antro. Net tos nuotraukos niekada taip įdėmiai neapžiūrinėjau kaip tamsta.
— Vadinasi, ji tamstai ne taip jau labai ir rūpi,— pasakė Lene.— Vadinasi, ji visai ne tamstos mylimoji.
— Vis dėlto ji mano mylimoji,— tarė K.— Aš neatsiimu savo žodžių.
— Na, šiuo metu ji gal ir yra tamstos mylimoji,— nusileido Lene.— Bet tamsta nelabai sielotumeisi, jei netektum jos arba išmainytum į kokią kitą, pavyzdžiui, į mane.
— Žinoma,— šyptelėjo K.,— tai visai įmanomas dalykas, tačiau ji turi didelį pranašumą prieš tamstą: ji nieko nežino apie mano procesą, o jei ir žinotų ką nors, tai visai apie tai negalvotų. Ji nemėgintų įkalbinėti manęs, kad nusileisčiau.
— Tai visai ne pranašumas,— pasakė Lene.— Jeigu ji niekuo daugiau nėra pranašesnė už mane, tai aš nenuleisiu rankų. O ar ji turi kokių nors fizinių ydų?

— Fizinių ydų? — paklausė K.
— Taip,— atsakė Lene,— aš, pavyzdžiui, turiu tokią mažytę ydą. Štai, žvilgtelėkite.
Ji išskėtė dešinės rankos didįjį ir bevardį pirštą: jungiamoji odelė beveik siekė viršutinius trumpų pirštų narelius. Tamsoje K. ne iškart pastebėjo, ką Lene nori jam parodyti, todėl mergina paėmė K. ranką ir prinešė ją prie savosios, kad tas galėtų pačiupinėti.
— Koks gamtos žaismas! — tarė K., o paskui, apžiūrėjęs visą ranką, pridūrė: — Kokia žavinga letenėlė!
Trupučiuką didžiuodamasi, Lene žiūrėjo, kaip K., negalėdamas atsistebėti, tai išskečia, tai vėl suglaudžia du jos pirštus. Paskui jis greit pabučiavo juos ir paleido Lenės ranką.
— O! — šūktelėjo ji tuoj pat.— Tamsta mane pabučiavai!
Pravėrusi lūpas, ji skubiai atsiklaupė jam ant kelių. K. beveik
priblokštas pažvelgė į Lenę, dabar, kai ji buvo visai arti, pajuto nuo jos dvelkiantį aitroką ir erzinantį, nelyginant pipirų, kvapą. Lene priglaudė prie savęs jo galvą, pasilenkė virš jos ir ėmė kandžioti ir bučiuoti jo kaklą, paskui net ir plaukus.
— Tamsta išmainei ją į mane! — šūkčiojo ji.— Matai, matai tamsta, dabar jau išmainei ją į mane!
Tuo metu jos kelis nusprūdo, šūktelėjusi ji vos nenusirito ant kilimo, K. apglėbė ją, norėdamas suturėti, ir Lene nusitempė jį su savim ant grindų.
— Dabar tu esi mano,— tarė ji.
— Štai šių namų raktas, ateik kada tiktai panorėsi,— tokie buvo jos paskutiniai žodžiai, ir, K. žengiant pro duris, jo nugarą palietė skubus bučinys.
Kai K. išėjo pro vartus, lauke dulkė lietus; jis buvo bežengiąs į vidurį gatvės, tikėdamasis dar kartą pamatyti Lenę lange, tačiau iš automobilio, kuris laukė prie namų ir kurio K. per išsiblaškymą visai nepastebėjo, iššoko dėdė, sugriebė jį už pečių ir prispaudė prie vartų, lyg norėdamas jį ten prikalti.
— Vaikine! — sušuko jis.— Kaip galėjai taip padaryti? Tu baisiausiai pakenkei savo reikalui, kuris jau buvo įėjęs į geras vėžes. Įlendi kažkur su kažkokia nevalyva mergiūkšte, kuri, be to, aiškiai yra advokato meilužė, ir nesirodai kelias valandas! Net neieškai jokio preteksto, nieko neslepi, ne, tu visai atvirai išleki pas ją ir pasilieki su ja. O tuo tarpu mes visi sėdim — tavo dėdė, kuris vargsta dėl tavęs,

advokatas, kurį reikia palenkti į tavo pusę, ir visų pirma — kanceliarijų direktorius, tas didelis ponas, kuris šioje stadijoje tiesiog savo rankose laiko tavo bylą. Norim pasitarti, kaip tau padėti, man reikia atsargiai prikalbinti advokatą, šiam — kanceliarijų direktorių, o tu bent turėjai pasėdėti su mumis ir paremti mane. Bet ne, ėmei ir išlėkei. Galų gale nieko nebeįmanoma nuslėpti; be abejo, tie ponai mandagūs ir moka padoriai elgtis, jie apie tai nekalba, jie užjaučia mane, bet pagaliau ir jie jau nepajėgia susitvardyti, tad, negalėdami kalbėtis apie reikalus, visai nutyla. Kelias minutes sėdime tylėdami ir klausydamiesi — gal tu vis dėlto sugrįši. Veltui. Pagaliau kanceliarijų direktorius, kuris išbuvo daug ilgiau, negu iš pradžių ketino, atsistoja, atsisveikina, aiškiai gailisi manęs, bet niekuo negali man padėti, rodo tiesiog nesuprantamą prielankumą ir dar kurį laiką palūkuriuoja prie durų, o paskui išeina. Aš, žinoma, apsidžiaugiau, kad jis išėjo, juk man stačiai kvapo trūko. Sergantį advokatą visa tai, žinoma, dar labiau paveikė, tas geras vyras negalėjo žodžio ištarti, kai aš su juo atsisveikinau. Ko gero, tu būsi kaltas dėl to, kad jam pasidarys visai blogai, ir pagreitinsi mirtį žmogui, nuo kurio dabar priklausai. O mane, savo tikrą dėdę, verti valandų valandas laukti lietuje — tik pažiūrėk, koks aš permirkęs,— ir kamuotis iš susirūpinimo.
SEPTINTAS SKYRIUS
Advokatas. Fabrikantas. Dailininkas
Vieną žiemos rytą — lauke buvo prieblanda ir snigo — K. sėdėjo savo kabinete be galo pavargęs, nors metas dar buvo ankstus. Norėdamas apsisaugoti bent nuo žemesniųjų valdininkų, jis paliepė kurjeriui nieko neįleisti, paaiškinęs, kad turįs atlikti labai svarbų darbą. Tačiau, užuot dirbęs, malėsi krėsle, lėtai stumdė daiktus ant stalo, o paskui, pats to nejausdamas, nuleido ištiestą ranką ant stalo ir sėdėjo sustingęs, panarinęs galvą.
Jis jau nebegalėjo išsivaduoti nuo minčių apie procesą. Daug kartų svarstė, ar nereikėtų parašyti pasiaiškinimo ir įteikti jo teismui. Tame rašte K. norėjo išdėstyti trumpą autobiografiją ir ties kiekvienu bent kiek reikšmingesniu gyvenimo įvykiu paaiškinti, kodėl jis taip elgėsi, ar tas elgesys dabar jam atrodo nusikalstamas, ar teisingas, ir kuo jis tokį savo sprendimą gali pagrįsti. Toks pasiaiškinimas buvo neabejotinai pranašesnis už gynybą, kuriai vadovauja vien advokatas, o dar ne visai patikimas. Juk K. nė nežinojo, ką darė advokatas; šiaip ar taip, daug jis negalėjo nuveikti, jau visą mėnesį net nebuvo pasikvietęs K. pas save, o ir per visus ankstesnius pokalbius K. nesusidarė įspūdžio, kad tas žmogus galėtų daug laimėti jo byloje. Visų pirma advokatas jo beveik nieko neklausinėjo. O juk klausimų buvo tiek daug. Klausimai buvo svarbiausias dalykas. K. atrodė, kad jis pats galėtų iškelti visus šiuo atveju reikalingus klausimus. O advokatas, užuot klausinėjęs, pats imdavo ką nors pasakoti arba sėdėdavo tylėdamas, truputėlį palinkęs į priekį virš rašomojo stalo,— matyt, dėl to, kad neprigirdėjo,— pešiodavo vidurinę savo barzdos sruogą ir žiūrėdavo, įbedęs akis į kilimą — gal net į tą pačią vietą, kurioje K. anąkart gulėjo su Lene. Kartkartėmis jis duodavo K. vieną kitą tuščią pamokymą, kaip mokomi maži vaikai. Iš tų pamokymų nebuvo jokios naudos, kaip ir iš nuobodžių šnekų, už kurias K. atsiskaitydamas neketino mokėti nė helerio. Kai advokatui atrodydavo, jog K. jau pakankamai pažemintas, jis paprastai mėgindavo vėl įkvėpti K. truputėlį drąsos. Paskui advokatas pasakodavosi visiškai arba bent iš dalies laimėjęs daugybę panašių procesų. Procesų, kurie iš tikrųjų gal ir nebuvę tokie sudėtingi kaip šis, bet iš pažiūros atrodę dar labiau beviltiški. Tų procesų sąrašą jis turįs štai čia, stalčiuje,— advokatas stukteldavo į kažkurį rašomojo stalo stalčių,— tačiau, deja, negalįs parodyti tų popierių, nes tai esanti tarnybinė paslaptis. Vis dėlto didžiulė patirtis, kurią jis per visus tuos procesus įgijęs, be abejo, būsianti K. naudinga. Jis, žinoma, išsyk ėmęsis darbo, ir pirmutinis prašymas teismui esąs jau beveik baigtas. Tas raštas esąs labai svarbus, nes pirmas įspūdis, kurį paliekąs gynėjas, dažnai nulemiąs visą bylos nagrinėjimo eigą. Deja, reikią atkreipti K. dėmesį į tai, kad kartais pasitaiką, jog pirmųjų advokato prašymų teisme iš viso niekas neskaitąs. Valdininkai juos tiesiog įsegą į bylą ir pareiškią, kad kol kas apklausinėti ir stebėti kaltinamąjį esą daug svarbiau už visus popierius. Jeigu prašytojas labai įkyrus, tai jam dar pasakoma, kad, prieš priimant sprendimą, kai visa medžiaga jau būsianti surinkta, dar kartą būsią išnagrinėti ir visi dokumentai, taigi ir šis pirmasis advokato prašymas. Deja, ir tai dažniausiai būną neteisybė, paprastai pirmasis prašymas kur nors nukišamas arba apskritai dingstąs; net jeigu jis ir būnąs išsaugotas iki pat pabaigos, tai vis tiek — beje, apie tai advokatas žinąs tik iš gandų — jo dažniausiai niekas neskaitąs.

Visa tai esą labai apgailėtina, tačiau pateisinama. Juk K. neturįs išleisti iš akių, kad procesas nesąs viešas, jis, tiesa, galįs būti viešas, jeigu teismas manąs, jog to reikia, tačiau įstatymas nereikalaująs viešumos. Todėl ir visi teismo dokumentai, visų pirma kaltinamoji išvada, esą neprieinami kaltinamajam ir jo gynėjams, taigi esą apskritai nežinoma arba žinoma tik apgraibomis, ko turį būti siekiama pirmuoju prašymu, tad jame tik atsitiktinai galį būti parašyta kas nors, kas galėtų turėti reikšmės bylai. Tikrai tikslingi ir įtikinami prašymai galį būti paruošti tik vėliau, kai per kaltinamojo apklausas pradedą labiau aiškėti atskiri kaltinimo punktai ir jų motyvavimas ar bent lengviau darąsi juos atspėti. Turint galvoje tokią situaciją, gynėjų padėtis, žinoma, esanti labai nepatogi ir sunki. Bet ir tai esą padaryta tyčia. Mat pagal įstatymą gynyba esanti ne leistina, o tik pakenčiama, ginčijamasi net ir dėl to, ar šitą įstatymo vietą galima interpretuoti kaip gynybos pakentimą. Todėl, griežtai imant, apskritai nesą teismo pripažintų advokatų, ir visi, kurie pasisaką šiame teisme kaip gynėjai, esą tik šunadvokačiai. Be abejo, tai labai žeminą visą advokatų luomą. Jeigu K. kada nors dar užeisiąs į teismo kanceliariją, tai, norėdamas susipažinti ir su ta dalyko puse, galįs apžiūrėti advokatų kambarį. Tikriausiai jį išgąsdinsianti tame kambaryje susirinkusi draugija. Jau pati jiems paskirta ankšta ir žema kamarėlė rodanti, su kokia panieka teismas žiūrįs į tuos žmones. Šviesa krintanti į tą kamarėlę tik pro mažutį stogo langelį, esantį taip aukštai, kad jeigu sumanysi pažvelgti į lauką, tau iškart padvelks į nosį dūmai iš visai šalia esančio kamino, o veidas apsineš suodžiais; negana to, iš pradžių dar turėsi susirasti kolegą, kuris sutiktų palaikyti tave ant pečių. O tos kamarėlės grindyse — tai dar vienas pavyzdys, kokia ten tvarka,— jau daugiau kaip metus žiojėjanti skylė, tiesa, ne tokia, kad žmogus įkristų, bet pakankamai didelė, kad galėtum įkišti koją. Advokatų kambarys esąs antrame palėpės aukšte; taigi, jeigu kas nors įkišąs skylėn koją, tai ši išlendanti į pirmąjį aukštą, tiesiai į koridorių, kuriame laukią klientai. Nebūsią perdėta pasakius, kad advokatai tokią padėtį vadiną tiesiog begėdiška. Skundai vadovybei neduodą jokios naudos, užtat advokatams esą griežtai uždrausta ką nors keisti tame kambaryje savo pačių lėšomis. Bet ir toks elgesys su advokatais esąs savaip pagrįstas. Stengiamasi kiek galima suvaržyti gynybą, viskas turį priklausyti nuo paties kaltinamojo. Iš esmės imant, tai visai neblogas požiūris, tačiau nesą didesnės klaidos kaip iš viso to padaryti išvadą, kad šiame teisme advokatai kaltinamajam nereikalingi. Priešingai, jokiame kitame teisme jie nesą tokie reikalingi kaip šiame. Mat, apskritai imant, procesas vykstąs slapta ne tik nuo visuomenės, bet ir nuo kaltinamojo. Žinoma, tiek, kiek tai esą įmanoma, tačiau įmanoma labai daug. Mat ir kaltinamasis negalįs prieiti prie teismo dokumentų, o spręsti iš pačių kvotų apie raštus, kuriais jos pagrįstos, esą labai sunku, ypač kaltinamajam, kuris, šiaip ar taip, yra pasimetęs ir turi visokiausių rūpesčių, blaškančių jo dėmesį. Štai čia, girdi, ir imasi darbo gynyba. Apskritai gynėjams neleidžiama dalyvauti kvotose, todėl jie turį tuoj po kvotos,— jeigu pavykstą, tai tiesiog prie tardytojo kabineto durų,— išklausinėti kaltinamąjį apie kvotą ir iš šitų dažnai labai neaiškių pasakojimų atsirinkti tai, kas gali praversti gynybai. Tačiau tai ne pats svarbiausias dalykas, šitaip nedaug tesužinosi, nors, žinoma, apsukrus žmogus ir čia sužinąs daugiau už kitus. Svarbiausias dalykas vis dėlto esą asmeninės advokato pažintys, jos lemiančios gynybos vertę. Juk K. jau pats patyręs, kad žemutinės teismo organizacijos grandys ne visai tobulos, kad jose pasitaiką nepareigingų ir paperkamų valdininkų, dėl kurių, taip sakant, atsirandą spragų aklinai uždarame teismo aparate. Štai pro tas spragas ir skverbiąsi dauguma advokatų, čia vykstą papirkinėjimai ir pasiklausymai, pasitaikydavę — bent jau ankstesniais laikais — net dokumentų vagysčių. Negalima paneigti, kad tokiais metodais iš pradžių pavykstą pasiekti net ir nuostabiai gerų rezultatų kaltinamojo naudai, tuo smulkūs advokatėliai ir giriąsi bei vilioją naujus klientus, tačiau tolesnei proceso eigai tai neduodą visai nieko, bent jau nieko gero. O tikrą vertę turinčios tik garbingos asmeninės pažintys, žinoma, su aukštesniaisiais valdininkais,— čia, aišku, turimi galvoje tik žemutinės kategorijos aukštesnieji valdininkai. Tik šitaip esą galima — iš pradžių gal ir vos pastebimai, bet vėliau vis aiškiau — paveikti tolesnę proceso eigą. Žinoma, tai galį tik keli advokatai, ir šiuo požiūriu K. nepaprastai gerai pasirinkęs. Tik vienas ar du kiti advokatai galį pasigirti tokiomis pažintimis kaip daktaras Huldas. Šitie, žinoma, nekreipią dėmesio į visą tą draugiją, tupinčią advokatų kambaryje, ir neturį su ja nieko bendra. Užtat juo artimesni ryšiai sieją juos su teismo valdininkais. Daktarui Huldui ne visuomet net reikią eiti į teismą, laukti tardytojų prieškambaryje, tikintis, kad jie atsitiktinai pasirodys, ir — destis kokia tų ponų nuotaika — pasiekti tik tariamų laimėjimų ar net ir tokių nepasiekti. Visai ne, juk K. savo akimis matęs, kad valdininkai — ir net labai aukšti — ateiną patys, mielai — visai atvirai ar bent jau taip, kad nesunku atspėti,— suteikią reikalingos informacijos, aptarią tolesnę proceso eigą, o kai kuriais atvejais netgi duodąsi perkalbami ir mielai perimą kitą požiūrį. Tiesa, kaip tik šiais pastaraisiais atvejais esą nelabai galima jais pasitikėti, nes jie, nors ir visai aiškiai pasisakę už gynybai naudingą planą, galį, ko gero, nueiti tiesiai į kanceliariją ir išleisti tokį teismo potvarkį kitai dienai, kuris tiesiog priešingas ir dažnai daug rūstesnis kaltinamajam nei jų ankstesnis planas, kurio, kaip jie tvirtino, buvo visai atsisakę. Žinoma, nuo to nesą įmanoma apsisaugoti, nes tai, ką jie pasakę prie keturių akių, ir tesą pasakyta prie keturių akių ir neduodą teisės reikšti jokių viešų pretenzijų, net jeigu gynybai ir nereikėtų stengtis išlaikyti tų ponų malonę. Antra vertus, aišku, teisybė ir tai, kad tie ponai palaiką ryšį su gynyba — žinoma, tik su savo darbą išmanančia gynyba — ne vien tik iš žmonių meilės ar draugiškumo; priešingai, tam tikra prasme jie esą priklausomi nuo advokatų. Štai čia ir išryškėją, kokių spragų turinti teismo organizacija, iš pat pradžios reikalaujanti visiško slaptumo. Valdininkams Stingą ryšių su visuomene, įprastiems, vidutinio sudėtingumo procesams jie esą gerai pasiruošę, toks procesas tarsi pats savaime riedąs savo keliu ir tik retkarčiais reikią jį stumtelėti, tačiau susidūrę su visai paprastu arba ypač sudėtingu procesu jie dažnai nežiną, ką daryti, nes, nuolatos, dieną ir naktį būdami įsprausti į savo įstatymo rėmus, negalį aiškiai suvokti žmonių santykių, o tokiais atvejais tai jiems labai atsiliepią. Tuomet jie ateiną klausti patarimo pas advokatą, o iš paskos kurjeris nešąs dokumentus, kurie šiaip esą labai slapti. Štai ten, prie to lango, girdi, buvę galima pamatyti ne vieną iš tų ponų, kuriuos čia mažiausiai galima tikėtis sutikti; jie kone beviltiškai žvelgdavę į gatvę, o advokatas, sėdėdamas už stalo, studijuodavęs dokumentus, kad galėtų jiems duoti gerą patarimą. Beje, kaip tik tokiais atvejais esą galima pamatyti, kaip nepaprastai rimtai tie ponai žiūrį į savo darbą ir kaip jie baisiai nusimeną, jei susidurią su kliūtimis, kurių negalį įveikti dėl savo prigimties. Jų padėtis ir šiaip jau nesanti lengva, būtų neteisinga manyti, kad jų padėtis lengva. Teismo tarnautojų hierarchija ir rangų pakopos esančios begalinės, jų negalįs aprėpti net žmogus, gerai nusimanantis apie teismą. O teismo procesai apskritai esą slepiami ir nuo žemesniųjų valdininkų, todėl jie beveik niekuomet negalį toliau sekti tų reikalų, kuriuos jiems tenką tvarkyti, vadinasi, byla atsirandanti jų akiratyje jiems dažnai nė nežinant, iš kur ji atkeliauja, ir vėl išnykstanti iš jų akiračio jiems nežinant, kur ji toliau nueina. Taigi tie valdininkai negalį pasisemti patirties, studijuodami atskiras proceso stadijas, galutinius nuosprendžius ir jų motyvavimą. Jie turį teisę nagrinėti tik tą proceso dalį, kurią įstatymas yra numatęs jiems, o apie tai, kas vykstą toliau, vadinasi, apie savo pačių darbo rezultatas, jie dažniausiai žiną mažiau už gynėją, kuris paprastai palaikąs ryšį su kaltinamuoju iki pat proceso pabaigos. Vadinasi, ir šiuo atžvilgiu jie galį sužinoti iš advokato šį tą naudinga. Ar K., turėdamas visa tai galvoje, dar galįs stebėtis, kad valdininkai esą susierzinę ir kad dėl to susierzinimo jie kartais užgauliai — kiekvienas esąs tai patyręs — elgiąsi $u klientais. Visi valdininkai esą susierzinę, net jeigu jie ir atrodą visai ramūs. Be abejo, smulkieji advokatėliai nuo to ypač kenčią. Pavyzdžiui, žmonės pasakoją tokią istoriją, kuri esanti labai panaši į tiesą. Senas valdininkas, geras ir tykus žmogus, visą dieną ir visą naktį be atokvėpio studijavo sudėtingą bylą, kurią ypač supainiojo advokato prašymai,— tie valdininkai esą iš tikrųjų tokie stropūs kaip niekas kitas. Taigi paryčiui, po dvidešimt keturių valandų tikriausiai nelabai vaisingo darbo, jis nuėjo prie durų, pasislėpė už jų ir ėmė mėtyti nuo laiptų kiekvieną advokatą, mėginantį įžengti vidun. Advokatai susirinko apačioje, laiptų aikštelėje, ir ėmė tartis, ką daryti; vienas dalykas, jie neturėjo teisės reikalauti, kad būtų įleisti, tad negalėjo imtis jokių juridinių priemonių prieš tą valdininką, be to, kaip jau minėta, jie turėjo saugotis, kad nenuteiktų valdininkų prieš save. Antra vertus, kiekviena diena, kurią jie praleidžia ne teisme, yra praleista veltui, vadinasi, jiems labai rūpėjo įsibrauti į vidų. Galų gale jie susitarė nukamuoti senąjį valdininką. Vienas po kito advokatai buvo siunčiami į viršų, jie užbėgdavo laiptais ir iš visų jėgų, nors, žinoma, tik pasyviai, priešindavosi, kol juos numesdavo žemyn, o apačioje juos sugaudavo kolegos. Tai truko kokią valandą, o paskui senasis valdininkas, jau nusidirbęs per naktį, iš tikrųjų pavargo ir sugrįžo į savo kabinetą. Susirinkusieji apačioje iš pradžių negalėjo tuo patikėti ir pirmiausia nusiuntė vieną pažiūrėti, ar tikrai nieko nebėra už durų. Tik po to jie visi suėjo į vidų ir tikriausiai nedrįso nė sumurmėti. Mat advokatai — net ir pats menkiausias iš jų pajėgiąs bent iš dalies suvokti esamą padėtį — niekada anaiptol nemėginą siūlyti kokių patobulinimų teismo aparatui, tuo tarpu — ir tai esą labai reikšmingas faktas — kone kiekvienas kaltinamasis, net pats naiviausias žmogus, vos pirmą kartą susidūręs su procesu, pradedąs galvoti apie pasiūlymus, kaip ką nors pagerinti, ir dažnai šitaip veltui eikvojąs laiką ir jėgas, kurias galėtų žymiai naudingiau pavartoti kitoje sferoje. Vienintelis teisingas dalykas — susitaikyti su esama

padėtimi. Net jei ir būtų jmanoma pagerinti kai kurias smulkmenas,— tačiau ir tai esą tik beprotiški prietarai,— tai geriausiu atveju laimėtum ką nors būsimoms byloms, bet sau pačiam baisiausiai pakenktum, patraukdamas ypatingą amžinai kerštingų valdininkų dėmesį. Svarbiausia — nepatrauk dėmesio! Elkis ramiai, nors ir kaip pačiam to nesinorėtų! Stenkis suprasti, kad šitas didžiulis teismo organizmas visą laiką tarsi laikąs pusiausvyrą ir kad tu, bandydamas savarankiškai ką nors pakeisti toje vietoje, kurioje esi, tik nukirsi šaką, ant kurios sėdi, ir susikulsi, o didysis organizmas pats kompensuos šį mažutį sutrikimą kitoje vietoje,— juk ten viskas tarpusavyje susiję,— jeigu tik jis, kas esą labai įtikėtina, nepasidarys dar uždaresnis, dar atidesnis, dar griežtesnis, dar piktesnis. Verčiau leisk dirbti advokatui ir netrukdyk jam. Juk iš priekaištų nesą daug naudos, ypač tuomet, kai niekaip nesiseką išaiškinti žmogui, už ką jam priekaištaujama, bet advokatas vis tiek turįs pasakyti, kad K. labai pakenkęs savo bylai, taip negražiai pasielgdamas su kanceliarijų direktorium. Tą įtakingą žmogų jau beveik esą galima išbraukti iš sąrašo žmonių, kuriuos būtų įmanu šiek tiek palenkti į K. pusę. Net ir atsitiktinai užsiminus apie šį procesą, direktorius pabrėžtinai apsimetąs, kad nieko negirdi. Kai kuriais atžvilgiais tie valdininkai esą kaip vaikai. Koks nors menkniekis — deja, K. elgesio menkniekiu nepavadinsi — dažnai galįs juos taip įžeisti, kad jie nustoją kalbėtis net su gerais draugais, nusisuką juos susitikę, ir visaip stengiąsi jiems pakenkti. O paskui, vieną gražią dieną, visai netikėtai, be jokios ypatingos priežasties, atlyžtą ir duodąsi prajuokinami kokiu menku pokštu, kurį tik todėl išdrįsti pasakyti, kad atrodo, jog jau nebėra jokios vilties. Su jais bendrauti esą ir sunku, ir lengva, jokių taisyklių čia beveik nesą. Kartais, girdi, ir pats stebiesi, kaip vieno žmogaus gyvenimo užtenką tam, kad galėtum suvokti tokią galybę visokių dalykų ir bent iš dalies sėkmingai dirbti. Be abejo, kaip ir visiems, pasitaiką ir liūdnų valandų, kai pradedi galvoti, kad visai nieko nesi nuveikęs, imą atrodyti, kad tik tie procesai baigėsi gerai, kuriems iš pat pradžių buvę lemta taip baigtis, ir kad tai būtų įvykę ir be niekieno pagalbos, o visus kitus procesus pralaimėjai, nors ir kaip lakstei, nors ir kaip plūkeisi, nors ir kiek turėjai mažyčių tariamų sėkmių, dėl kurių taip džiaugeisi. Tada, be abejo, atrodą, kad jau niekuo negali būti tikras ir paklaustas neiš- drįstum paneigti, jog kaip tik tu savo įsikišimu sugadinai tuos procesus, kurie šiaip jau turėjo pasibaigti gerai. Ir tai, žinoma, reiškią savotišką pasitikėjimą savimi, tačiau tai esąs vienintelis dalykas, kuris

tau liekąs. Tokios skausmingos abejonės — žinoma, tai esą tik abejonės, nieko daugiau,— advokatams pasitaikančios ypač dažnai tuomet, kai procesas, kurį jie tvarkė gana ilgai ir visai patenkinamai, staiga išslystus jiems iš rankų. Tai, be abejo, nemaloniausias dalykas, koks tik galįs atsitikti advokatui. Žinoma, iš proceso jį pašalinąs ne kaltinamasis, šito tai jau niekada nebūną, kaltinamasis, kartą pasirinkęs kurį advokatą, turįs naudotis jo paslaugomis, kad ir kas atsitiktų. Kaipgi jis, pradėjęs naudotis svetima pagalba, galėtų apskritai vienas išsilaikyti? Taigi tokių dalykų nepasitaiką, tačiau kartais atsitinką, kad procesas pasukąs tokia linkme, jog advokatas nebeturįs teisės jo sekti. Ir procesą, ir kaltinamąjį, ir viską tiesiog atimą iš advokato; tada jau nė patys geriausi ryšiai su valdininkais nebegalį padėti, nes tie ir patys nieko nežiną. Mat procesas pasiekiąs tokią stadiją, kai kaltinamajam jau nebegalinti būti teikiama jokia pašalinė pagalba, kai bylą nagrinėją nebepasiekiami teismai, kai ir prie kaltinamojo advokatas jau nebegalįs prieiti. Tuomet vieną dieną pareini namo ir randi ant savo stalo \ įsą tą šūsnį prašymų, kuriuos ruošei su didžiausiu stropumu, puoselėdamas kuo gražiausias viltis apie šios bylos baigtį: visi tie dokumentai tau sugrąžinami, nes jų esą nevalia perduoti į naująją proceso stadiją, jie pasidarą beverčiais popiergaliais. Tačiau tai visai nereiškią, kad procesas jau pralaimėtas, bent jau nesą jokio rimto pagrindo šitaip manyti, tik advokatas nieko nebežinąs apie šią bylą ir nieko nebegalįs sužinoti. Laimė, kad tokie procesai esą tiktai išimtis, ir net jeigu K. procesas būtų vienas iš tokių, tai, šiaip ar taip, jam esą dar labai toli iki šitos stadijos. O šiuo metu esą dar daug progų padirbėti advokatui, ir K. galįs neabejoti, kad jos būsiančios išnaudotos. Prašymas, kaip jau advokatas minėjęs, dar neįteiktas, tačiau tai ir nesą labai skubu, daug svarbesni pirmieji pokalbiai su galingaisiais valdininkais, o šie pokalbiai jau įvykę. Reikią atvirai prisipažinti, kad rezultatai buvę nevienodi. Kol kas būsią daug geriau nepasakoti visų smulkmenų, kurios galinčios tik blogai paveikti K., suteikti jam per daug vilties arba įvaryti per daug baimės, kol kas užteksią pasakyti, kad kai kurie valdininkai pasirodė esą labai palankūs ir pasiruošę pagelbėti, o kiti šnekėję ne taip palankiai, tačiau jokiu būdu neatsisakę padėti. Taigi apskritai rezultatai esą labai džiuginantys, tik nereikią daryti iš to kokių ypatingų išvadų, nes visi parengiamieji pokalbiai prasidedą šitaip ir tik tolesnė proceso eiga parodanti, ko tie pokalbiai buvę verti. Šiaip ar taip, dar niekas nesą prarasta, o jeigu pavyktų galų gale vis dėlto palenkti į K. pusę kance-

liarijų direktorių,— šia linkme jau esą šis tas padaryta,— tai visas šitas reikalas būtų, pasak chirurgų, sterili žaizda ir būtų galima ramiai laukti, kas bus toliau.
Tokioms ir panašioms advokato kalboms nebuvo galo. Jis kartodavo jas per kiekvieną vizitą. Kiekvieną kartą, pasak jo, būdavo pasiekta tam tikra pažanga, tačiau jis niekada negalėdavo pasakyti kokia. Advokatas vis ruošė pirmąjį prašymą, bet tasai vis dar nebuvo baigtas, o per kitą pokalbį paaiškėdavo, kad dėl to reikią tiktai džiaugtis, nes pastarasis laikas buvęs labai nepalankus prašymams įteikti, o to nebuvę įmanoma numatyti. Jeigu K., visiškai nukamuotas kalbų, tarsteldavo, kad procesas, net ir atsižvelgiant į visus sunkumus, vis dėlto pernelyg lėtai judąs į priekį, tai advokatas atkirsdavo, kad jis judąs visai ne lėtai, bet, žinoma, būtų pažengęs jau gerokai toliau, jei K. būtų laiku kreipęsis į advokatą. Tačiau jis, deja, to nepadaręs, ir dėl šio aplaidumo būsią dar ir daugiau bėdų, beje, susijusių ne vien su proceso trukme.
Vienintelis malonus atokvėpis per tuos vizitus būdavo Lene, kuri visada mokėdavo taip susitvarkyti, kad atnešdavo advokatui arbatos, kai pas jį sėdėdavo K. Paskui, tarsi žiūrėdama, kaip advokatas godžiai palinksta prie puodelio, įsipila arbatos ir ima gerti, Lene atsistodavo K. už nugaros ir slapčiomis leisdavo jam paspausti jai ranką. Kambaryje būdavo labai tylu. Advokatas gerdavo arbatą. K. spausdavo Lenei ranką, o ši retkarčiais net išdrįsdavo švelniai paglostyti jam galvą.
— Tu dar čia? — klausdavo advokatas, išgėręs arbatą.
— Aš norėjau nukraustyti indus,— atsakydavo Lene, K. dar kartą spūsteldavo jai ranką, advokatas nusišluostydavo lūpas ir pradėdavo iš naujo įkalbinėti K.
Ko siekė advokatas? Paguosti jį ar įvaryti į neviltį? K. šito nežinojo, tačiau buvo įsitikinęs, kad jo gynyba pateko į nepatikimas rankas. Gal visa tai, ką pasakojo advokatas, ir buvo teisybė, nors buvo aišku kaip dieną, kad jis visaip stengiasi pabrėžti savo paties svarbą ir, ko gero, dar niekada nedalyvavo tokiame dideliame procese, koks, jo nuomone, buvo K. procesas. Tačiau įtarimą kėlė tai, kad advokatas nuolat kalbėjo apie asmenines pažintis su valdininkais. Argi tos pažintys turėjo būti panaudotos vien K. labui? Advokatas niekuomet neužmiršdavo pabrėžti, kad kalbama tik apie žemesniuosius valdininkus, taigi apie valdininkus, kurių padėtis labai kukli ir kurių tolesnei karjerai tikriausiai gali turėti reikšmės įam tikri procesų posūkiai. O gal jie kaip tik naudojosi advokatu, siekdami tokių kaltinamajam, žinoma, visada nepalankių posūkių? Galbūt jie taip elgėsi ir ne per kiekvieną procesą, tai būtų buvę tiesiog neįtikėtina; aišku, pasitaikydavo ir tokių procesų, per kuriuos jie, atsidėkodami už paslaugas, leisdavo ir advokatui šį tą laimėti, juk jiems turėjo rūpėti, kad advokato reputacija nenukentėtų. Bet jeigu iš tikrųjų taip yra, tai kaip jie elgsis per K. procesą, kuris, kaip aiškino advokatas, esąs labai sunkus, vadinasi, ir svarbus, iš pat pradžių sukėlęs didelį teismo susidomėjimą? Nesunku buvo atspėti, ką jie darys. Tam tikrų požymių jau buvo matyti iš to fakto, kad prašymas vis dar neįteiktas, nors procesas truko jau kelis mėnesius, ir kad viskas, kaip aiškim advokatas, dar buvo tiktai pradinėje stadijoje; tai, žinoma, buvo labai parankus būdas susilpninti kaltinamojo budrumą, padaryti jį bejėgį, o paskui netikėtai užklupti ir paskelbti jam nuosprendį ar bent jau pranešti, kad tardymas užbaigtas jam nepalankiai ir jo rezulieitai perduoti aukštesnėms instancijoms.
Būtinai reikėjo, kad K. pats įsikištų. Kaip tik tokiais momentais, kai jį, kaip ir šį žiemos rytą, apimdavo nepaprastas nuovargis, kai mintys visai nevaldomos sukdavosi jo galvoje, toks jo įsitikinimas būdavo tiesiog nepalaužiamas. Panieka, kurią jis pirma jautė procesui, išnyko. Jeigu būtų vienas gyvenęs pasaulyje, tai būtų be didelio vargo galėjęs nekreipti dėmesio į tą procesą, nors, žinoma, buvo visai tikras, kad tada nė to proceso nebūtų buvę. Tačiau dabar dėdė jau suspėjo nutempti jį pas advokatą, reikėjo atsižvelgti į giminaičius; jo padėtis banke nebebuvo visai nepriklausoma nuo proceso eigos, jis pats per neatsargumą beveik su pasitenkinimu užsiminė apie savo bylą pažįstamiems, o kiti iš kažkur patys apie ją sužinojo, santykiai su panele Biurstner, atrodė, irgi svyravo pagal tai, kaip K. sekėsi procese,— žodžiu, jis jau nebegalėjo rinktis, ar priimti procesą, ar nekreipti į jį dėmesio, jis buvo pačiame jo sūkuryje ir turėjo gintis. Blogai bus, jeigu pavargs.
Žinoma, per daug rūpintis kol kas nebuvo pagrindo. Jis sugebėjo per palyginti trumpą laiką išsitarnauti banke iki tokio aukšto posto ir pajėgė išsilaikyti tame poste, nusipelnydamas visų pripažinimą, tad dabar reikėjo tiktai pritaikyti proc esui visu", mos sugebėjimus, kurių dėka viską pasiekė, ir nebuvo kad byla turės pasibaigti gerai. Visų pirma, norint ką nors pasiekti, reikėjo iš pat pradžių atsisakyti bet kokios mintie apie galimą kaltę. Kaltės nebuvo. Procesas — ne kas kita kaip starams komercinis sandėris,

panašus į daugybę kitų sandėrių, kuriuos K. yra sudaręs bankui palankiomis sąlygomis,— sandėris, kuriame, kaip ir paprastai, tyko visokie pavojai, ir tuos pavojus reikia įveikti. Žinoma, siekiant šito tikslo, nevalia žaisti mintimis apie kokią nors kaltę, visas mintis reikia sutelkti tik į tai, kas pačiam K. gali būti naudinga. Šiuo požiūriu buvo tiesiog būtina kuo greičiau, užvis geriausia — šįvakar, atsisakyti advokato tarpininkavimo. Sprendžiant iš jo pasakojimų, tai buvo negirdėtas, galbūt net ir labai įžeidžiantis dalykas, tačiau K. negalėjo pakęsti, kad jo pastangoms procese iškiltų kliūčių, kurias, ko gero, bus pastatęs jo paties advokatas. K ai tik advokato bus atsikratyta, reikės nieko nelaukiant įteikti prašymą, o paskui tikriausiai teks kasdien reikalauti, kad tas prašymas būtų apsvarstytas. Šiam tikslui, žinoma, neužteks, kaip visiems kitiems, sėdėti koridoriuje, pasidėjus po suolu skrybėlę. Arba pats K., arba moterys, arba kokie kiti jo nusiųsti žmonės turės kas dieną neduoti ramybės teismo valdininkams ir priversti juos, užuot spoksojus pro grotas į koridorių, atsisėsti prie stalo ir apsvarstyti K. prašymą. Reikės stengtis iš visų jėgų, be jokio atokvėpio, reikės viską gerai suorganizuoti ir nuolat tikrinti, kaip viskas vyksta; tegu teismas pamato, kad šį kartą susidūrė su kaltinamuoju, sugebančiu apginti savo teises.
Tačiau, nors K. ir buvo įsitikinęs, kad pajėgs visa tai padaryti, parašyti prašymą vis dėlto buvo nepaprastai sunku. Anksčiau, dar prieš kokią savaitę, pagalvojęs, kad kada nors gali būti priverstas parašyti tokį raštą, jis negalėdavo atsikratyti gėdos jausmo; o kad tai dar gali būti ir sunku, visai nė nepagalvodavo. Dabar K. prisiminė, kad vieną rytą, kaip tik tuo metu, kai tiesiog buvo užverstas darbu, staiga pastūmė viską į šalį, pasiėmė bloknotą ir nusprendė bendrais bruožais pasižymėti, ką reikėtų rašyti tokiame prašyme: galbūt tuos užrašus vėliau teks atiduoti nerangiam advokatui. Kaip tik tą akimirką atsidarė direkcijos kambario durys ir į kabinetą, garsiai kvatodamas, įėjo direktoriaus pavaduotojas. K. tąkart buvo labai nesmagu, nors direktoriaus pavaduotojas, žinoma, juokėsi ne iš prašymo, apie kurį jis ničnieko nežinojo, o iš vieno biržos anekdoto, kurį buvo ką tik išgirdęs. Kad tas anekdotas būtų suprantamas, reikėjo šį tą nupiešti, ir direktoriaus pavaduotojas, pasilenkęs virš K. stalo, paėmė šiam iš rankos pieštuką ir nupiešė tą daiktą tame pačiame bloknote, kuris buvo skirtas prašymui.
Šiandien K. jau negalvojo apie gėdą, prašymą būtinai reikėjo parašyti. Jeigu K. negalės jam surasti laiko tarnyboje,— greičiausiai

taip ir bus,— tai reikės rašyti namie naktimis. O jeigu ir naktų neužteks, reikės pasiimti atostogų. Tik negalima sustoti pusiaukelėje, tai buvo pats beprasmiškiausias dalykas ne tik komercijoje, bet ir visur kur. Tiesa, prašymas reikalavo veik begalinio darbo. Nereikėjo būti labai neryžtingam, kad imtum galvoti, jog to prašymo neįmanoma parašyti. Ne dėl tingėjimo ar suktumo, kurie galėjo tik advokatui sukliudyti šį darbą, o dėl to, kad, nežinant, kuo esi kaltinamas ir kuo tas kaltinimas dar gali būti papildytas, reikėjo prisiminti, aprašyti ir iš visų pusių išanalizuoti visą gyvenimą su visais, net pačiais menkiausiais poelgiais ir įvykiais. Be viso kito, koks nykus šis darbas! Galbūt kada nors, išėjus į pensiją, jis ir galėjo duoti peno suvaikėjusiam protui ir padėti jam prastumti ilgas senatvės dienas. Bet dabar, kai K. turėjo visas savo mintis sutelkti į darbą, kai kiekviena valanda prabėgdavo bematant, nes jis dar kilo karjeros laiptais aukštyn ir jau darėsi pavojingas direktoriaus pavaduotojui, kai jis, dar jaunas vyras, norėjo maloniai praleisti trumpučius vakarus ir naktis,— dabar turėjo sėsti prie šito prašymo! Mintyse vėl ėmė gailėtis savęs. Beveik nejučiomis, vien norėdamas padaryti galą visiems tiems mąstymams, ėmė pirštais ieškoti mygtuko, kurį spustelėjus prieškambaryje suskambėdavo elektrinis skambutis. Spausdamas mygtuką, dirstelėjo į laikrodį. Buvo vienuolikta valanda; dvi valandas, daugybę brangaus laiko jis prasvajojo ir dabar, žinoma, jautėsi dar labiau išsekęs nei pirma. Šiaip ar taip, tas laikas praėjo ne veltui, jis priėmė sprendimą, kuris galėjo būti naudingas. Kartu su visokiausiais laiškais kurjeriai atnešė ir vizitines korteles dviejų ponų, kurie jau senokai laukė, kol K. juos priims. Kaip tyčia, tai buvo labai svarbūs banko klientai, kurių jokiu būdu negalėjai versti laukti. Kodėl jie atėjo tokiu netikusiu metu ir kodėl,— atrodė, lyg tie ponai savo ruožtu būtų klausę anapus uždarų durų,— kodėl darbštusis K. eikvojo savo asmeniniams reikalams patį geriausią darbo laiką? Pavargęs nuo to, kas buvo, ir pavargęs laukti to, kas dar bus, K. atsistojo pasitikti pirmojo kliento.
Tai buvo mažas žvalus žmogelis, fabrikantas, geras K. pažįstamas. Jis atsiprašė, kad sutrukdė svarbų K. darbą, o K. savo ruožtu atsiprašė, kad taip ilgai privertė laukti fabrikantą. Bet ir atsiprašė K. taip mechaniškai ir beveik nenatūraliu tonu, kad fabrikantas būtų turėjęs tai pastebėti, jeigu nebūtų buvęs taip smarkiai užsiėmęs savo reikalais. Tačiau, užuot atkreipęs į tai dėmesį, fabrikantas kuo skubiausiai puolė traukti iš visų kišenių sąskaitas ir lenteles, išskleidė jas prieš K., ėmė aiškinti atskiras vietas, ištaisė nežymią apskaičiavimų

klaidą, kurią pastebėjo net paviršutiniškai apžvelgdamas popierius, priminė K. panašų sandėrį, kurį šis buvo sudaręs su juo maždaug prieš metus, tarp kitko pridūrė, kad šįkart šio sandėrio siekiąs kitas bankas, beje, pasiryžęs padaryti nemažą nuolaidą, o paskui nutilo, laukdamas, ką atsakys K. Šis iš pradžių tikrai įdėmiai klausėsi fabrikanto kalbos, mintys apie svarbų sandėrį palengva užvaldė ir jį, bet, deja, neilgam; greitai jis liovėsi klausęsis, dar valandėlę linkčiojo galva, išgirdęs garsesnius fabrikanto šūkčiojimus, bet paskui ir to nebedarė, tik žiūrėjo į pliką, ties popieriais palinkusią galvą ir klausė pats save, kada gi fabrikantas galų gale pastebės, kad visos jo šnekos yra veltui. Kai šis pagaliau nutilo, K. iš pradžių tikrai pamanė, kad fabrikantas padarė pauzę, duodamas jam progą prisipažinti, jog nepajėgiąs klausytis. Tačiau su apgailestavimu išvydo į save įbestą visus prieštaravimus atremti pasiruošusio fabrikanto žvilgsnį ir suprato, kad šį dalykinį pokalbį teks pratęsti. Taigi, lyg išgirdęs įsakymą, K. palenkė galvą ir ėmė vedžioti pieštuku po popierius, kartkartėmis stabtelėdamas ir įsmeigdamas akis į kokį skaičių. Fabrikantas laukė pastabų, galbūt tie skaičiai tikrai nebuvo visiškai tikslūs, galbūt jie nebuvo net svarbiausias dalykas, šiaip ar taip, fabrikantas uždengė popierius delnu ir, prisislinkęs prie pat K., pradėjo iš naujo bendrais bruožais aiškinti sandėrio esmę.
— Tai sunkus reikalas,— tarė K. perkreipęs lūpas ir, kadangi popieriai, vienintelis daiktas, kurio jis galėjo laikytis, buvo uždengti, bejėgiškai susmuko ant šoninės krėslo atramos.
Jis tik vos vos kilstelėjo akis, kai prasivėrė direkcijos kambario durys ir ant slenksčio, lyg už kokio gazinio šydo, sudūlavo direktoriaus pavaduotojo figūra. K. toliau apie tai nebegalvojo, tik stebėjo, kaip į tai reaguos fabrikantas, ir buvo visai patenkintas, nes fabrikantas tuoj pat pašoko nuo krėslo ir nuskubėjo prie direktoriaus pavaduotojo. K. troško, kad jis lėktų dar dešimt kartų greičiau, nes bijojo, kad direktoriaus pavaduotojas gali vėl išnykti. Tačiau ta baimė buvo tuščia, abu ponai' susitiko, padavė kits kitam ranką ir drauge priėjo prie K. rašomojo stalo. Fabrikantas pasiskundė, kad prokuristą menkai tesudominęs šitas sandėris, ir parodė pirštu į K., kuris, pajutęs ant savęs direktoriaus pavaduotojo žvilgsnį, vėl pasilenkė ties popieriais. Paskui, kai anuodu pasirėmė rankomis į rašomąjį stalą ir fabrikantas ėmė stengtis palenkti į savo pusę direktoriaus pavaduotoją, K. pasivaideno, kad tie du vyrai, atrodę jam nepaprastai dideli, sprendžia virš jo galvos jo paties likimą. Lėtai ir atsargiai užvertęs akis,

K. mėgino suprasti, kas vyksta ten, viršuje, paskui nežiūrėdamas paėmė nuo stalo vieną popierių, pasidėjo ant delno ir, pamažėle stodamasis, pakėlė lapą besikalbantiems vyriškiams prie akių. Tuo metu jis apie nieką konkrečiai negalvojo, viską darė tik vedamas jausmo, kad štai šitaip turėtų elgtis, kai kada nors bus baigęs savo didįjį prašymą, kuris turės jį galutinai išteisinti. Direktoriaus pavaduotojas, labai įdėmiai dalyvavęs pokalbyje, tik dirstelėjo į popierių, net neperskaitė, kas ten parašyta, nes tai, kas prokuristui atrodė svarbu, jam buvo visai nesvarbu, paėmė lapą iš K. rankos ir pasakė:
— Ačiū, aš jau viską žinau,— ir ramiai padėjo jį vėl ant stalo.
K. su kartėliu pažvelgė į jį iš šono. Tačiau direktoriaus pavaduotojas visai to nepastebėjo, o jeigu ir pastebėjo, tai nuo to tik pralinksmėjo, keliskart nusikvatojo, sykį šmaikščia pastaba aiškiai sutrikdė fabrikantą, bet tuoj pat išgelbėjo padėtį, atkirsdamas pats sau, o galų gale pakvietė jį į savo kabinetą, kur jie galėsią užbaigti šį reikalą.
— Tai labai svarbus dalykas,— tarė direktoriaus pavaduotojas fabrikantui.— Puikiai suprantu. O ponas prokuristas,— jis ir dabar kreipėsi vien į fabrikantą,— tikriausiai bus patenkintas, jei mes išvaduosime jį nuo šito darbo. Šį reikalą reikia apsvarstyti ramiai. O jis šiandien atrodo labai apkrautas darbu, be to, prieškambary jo jau visą valandą laukia keli klientai.
K. dar užteko šalto kraujo nusigręžti nuo direktoriaus pavaduotojo, jis maloniai, tačiau prisiverstinai nusišypsojo vien fabrikantui; šiaip jau jis nesikišo į pokalbį, stovėjo palinkęs į priekį, abiem rankom atsirėmęs į rašomąjį stalą it pardavėjas į prekystalį, ir žiūrėjo, kaip abu vyriškiai, toliau šnekėdamiesi, susirinko nuo stalo popierius ir dingo už direkcijos kambario durų. Tarpdury fabrikantas dar kartą atsigręžė, pasakė kol kas neatsisveikinąs ir, žinoma, painformuosiąs poną prokuristą apie derybų rezultatus, be to, norįs pasakyti jam dar vieną dalykėlį.
Pagaliau K. pasiliko vienas. Jis nė nemanė įsileisti kokį kitą klientą ir tik neaiškiai suvokė, kaip smagu, kad laukiantys už durų yra įsitikinę, jog jis dar kalbasi su fabrikantu, ir todėl niekas, net kurjeris, nedrįsta pas jį užeiti. K. nuėjo prie lango, atsisėdo ant palangės, įsikibo viena ranka į rankenėlę ir ėmė žiūrėti į aikštę. Vis dar snigo, nė kiek nebuvo prašvitę.
Ilgai jis taip sėdėjo, nesuprasdamas, ko, tiesą sakant, yra toks susirūpinęs, ir tik kartkartėmis baugščiai dirsčiodamas per petį į prieškambario pusę, kur, kaip jam rodėsi, buvo girdėti kažkoks šnaresys.

Kadangi durų niekas nepravėrė, K. apsiramino, nuėjo prie prau- syklės, nusiprausė šaltu vandeniu ir truputėlį prablaivėjusia galva sugrįžo į tą pačią vietą prie lango. Pasiryžimas pačiam imtis gynybos dabar jam atrodė daug reikšmingesnis dalykas, negu jis buvo manęs pirma. Juk tol, kol gynybą jis buvo užvertęs ant advokato pečių, procesas jį patį iš esmės menkai tebuvo palietęs, K. stebėjo jį iš tolo ir buvo tiesiogiai beveik nepasiekiamas, galėjo kada tik panorėjęs išsiaiškinti, kaip klostosi jo byla, tačiau panorėjęs galėjo ir bet kada pasitraukti į šalį. O dabar, pats ėmęsis ginti save, K. turėjo — bent jau tuo tarpu — visiškai atsidėti teismo reikalams; žinoma, vėliau tai tikriausiai pasibaigs visišku ir galutiniu išsilaisvinimu, tačiau kol tai bus pasiekta, K. teks leistis į daug didesnį pavojų nei iki šiol. Jeigu jis dar tuo abejojo, tai šiandieninis susitikimas su direktoriaus pavaduotoju ir fabrikantu turėjo pakankamai aiškiai įrodyti, kad jis klysta. Koks sutrikęs ką tik sėdėjo, ir vien todėl, kad pasiryžo pats imtis gynybos! O kas bus vėliau? Kokios dienos jo laukia! Ar atras jis kelią, kuris per visas kliūtis nuvestų į laimingą pabaigą? Ar kruopšti gynyba,— o kitokia neturėjo jokios prasmės,— ar kruopšti gynyba nereiškė, kad K. turės kiek tik įmanoma atitrūkti nuo visų kitų reikalų? Ar jis ištvers? Ir kaip jam seksis tuo rūpintis, dirbant banke? Juk svarbu ne tik prašymas, kuriam galbūt ir užtektų atostogų, nors jų reikalauti kaip tik dabar buvo labai rizikinga. Svarbu visas procesas, kurio pabaigos nematyti. Kokios didžiulės kliūtys staiga iškilo K. karjeros kelyje!
Ir dabar turi dirbti banke? Jis pažvelgė į savo rašomąjį stalą. Argi dabar gali priiminėti klientus ir tartis su jais? Dabar, kai jo procesas rieda vis tolyn ir tolyn, kai ten, viršuje, palėpėje, teismo valdininkai sėdi palinkę ties šito proceso dokumentais, jis turi tvarkyti banko reikalus? Argi tai nepanašu į kankinimą, kuris yra susijęs su procesu ir teismo aprobuotas? Argi kas nors, vertindamas jo darbą banke, atsižvelgs į tą ypatingą padėtį? Niekas ir niekados. Be abejo, jo procesas nėra visiška paslaptis, nors ir sunku suprasti, kas ir ką apie jį žino. Bet direktoriaus pavaduotojo tie gandai turbūt dar nepasiekė, šiaip jau aiškiai pastebėtum, kaip jis, pamiršęs bet kokį ko- legiškumą ir žmoniškumą, naudojasi tais gandais, mėgindamas pakenkti K. O direktorius? Direktorius, žinoma, palankus K. ir, vos išgirdęs apie procesą, tikriausiai norėtų suteikti K. šiokių tokių lengvatų, kiek tai nuo jo priklausytų; tačiau, aišku, jam tai nepasisektų, nes dabar, kai atsvara, kurią direktoriui iki šiol sudarė K., pradėjo silpnėti, jis

darosi vis labiau priklausomas nuo savo pavaduotojo, kuris, beje, stengdamasis padidinti savo valdžią, naudojasi ir tuo, kad direktorius yra ligotas. Tai ko gi gali tikėtis K.? Galbūt tokie apmąstymai ir silpnino jo atsparumą, tačiau, antra vertus, nieku gyvu negalima buvo apgaudinėti savęs, reikėjo stengtis viską suvokti taip aiškiai, kaip tik tai šiuo metu įmanoma.
Be jokios priežasties, vien tam, kad dar nereikėtų sugrįžti prie rašomojo stalo, K. atvėrė langą. Atidaryti jį buvo sunku, ir K. turėjo abiem rankom pasukti rankeną. O paskui per visą lango plotį ir aukštį ėmė veržtis į kambarį su dūmais sumišęs rūkas, pakvipo vos užuodžiamais degėsiais. Vėjas įbloškė į vidų ir kelias snaiges.
— Šlykštus ruduo,— pasakė už K. nugaros fabrikantas, kuris, grįždamas iš direktoriaus pavaduotojo, nepastebėtas įėjo į kambarį.
K. linktelėjo ir sunerimęs pažvelgė į fabrikanto portfelį, iš kurio šis tikriausiai tuoj išsitrauks popierius ir ims aiškinti, kuo baigėsi derybos su direktoriaus pavaduotoju. Tačiau fabrikantas tik nusekė akimis paskui K. žvilgsnį, patapšnojo per portfelį, bet neatsegė jo, o tik tarė:
— Tamstai tikriausiai įdomu, kuo viskas pasibaigė. Sandėris jau beveik mano portfelyje. Puikus žmogus tas jūsų direktoriaus pavaduotojas, bet labai pavojingas.
Jis nusijuokė, pakratė K. ranką, mėgindamas ir šį prajuokinti. Tačiau dabar K. jau pasirodė įtartina, kad fabrikantas nenori rodyti jam popierių, be to, ir jo žodžiai visai nekėlė juoko.
— Ponas prokuriste, — tarė fabrikantas,— tamstą tikriausiai kamuoja tas oras? Tamsta šiandien atrodai toks prislėgtas.
— Taip,— atsakė K., paliesdamas ranka smilkinį.— Galvą skauda, šeimyniniai rūpesčiai slegia.
— Teisybė,— tarė fabrikantas; jis buvo labai judrus žmogus ir nė vieno pašnekovo negalėdavo ramiai išklausyti.— Kiekvienas turi nešti savo kryžių.
K. nejučiomis žingtelėjo žingsnį durų link, lyg ketindamas išlydėti fabrikantą, tačiau šis pridūrė:
— Norėčiau tamstai dar šį tą pasakyti, ponas prokuriste. Labai bijau, kad kaip tik šiandien tamstą per daug varginu, tačiau pastaruoju metu jau dukart buvau pas tamstą ir vis pamiršdavau tai pasakyti. Jeigu ir toliau atidėliosiu, ta žinia gali visai netekti prasmės. O būtų gaila, nes iš esmės ji, ko gero, galėtų tamstai būti naudinga.

K. nespėjo nieko atsakyti, nes fabrikantas priėjo prie pat jo, švelniai pabarbeno krumpliu jam į krūtinę ir tyliai paklausė:
— Juk tamstai iškeltas procesas, ar ne?
K. žengė atatupstas ir tuoj pat sušuko:
— Tamstai tą pasakė direktoriaus pavaduotojas!
— O ne! — atsakė fabrikantas.— Iš kur direktoriaus pavaduotojas gali žinoti?
— O iš kur tamsta žinai? — paklausė K., jau spėjęs susitvardyti.
— Retkarčiais aš šį bei tą sužinau apie teismą,— atsakė fabrikantas.— Kaip tik apie tai ir noriu tamstai papasakoti.
— Kiek daug žmonių susiję su teismu! — tarė K., nuleidęs galvą, ir nusivedė fabrikantą prie rašomojo stalo.
Juodu susėdo taip pat kaip anksčiau, ir fabrikantas prabilo:
— Deja, aš nedaug ką tegalėsiu tamstai papasakoti. Bet kai toks reikalas, nedera niekinti net menkiausio dalyko. Be to, man labai norisi bent kiek tamstai padėti, net jeigu ta mano pagalba ir būtų visai kukli. Juk iki šiol mes buvome geri partneriai, ar ne? Taigi.
K. norėjo atsiprašyti už savo elgesį per šiandieninį pokalbį, tačiau fabrikantas nesileido pertraukiamas, geriau pasikišo portfelį po pažastimi, šitaip parodydamas, kad skuba, ir kalbėjo toliau:
— Apie tamstos procesą sužinojau iš tokio Titorelio. Tai dailininkas, Titorelis — tik jo pseudonimas, o kokia jo tikroji pavardė, nė pats nežinau. Jau daug metų jis retkarčiais užsuka į mano kontorą ir atneša nedidelių paveikslėlių, už kuriuos aš jam kiekvieną kartą duodu savotišką išmaldą, mat jis beveik elgeta. Beje, tie jo paveikslai visai gražūs, na, peizažai ir taip toliau. Šita prekyba — mudu jau abu buvom prie jos pripratę — kurį laiką vyko visai gražiai. Tačiau jis vis dėlto pradėjo per dažnai lankytis, aš ėmiau jam priekaištauti, mudu įsikalbėjome, man buvo įdomu, kaip jis gali pragyventi vien iš tapybos, ir labai nustebau sužinojęs, kad pagrindinis jo pajamų šaltinis yra portretai. Jis pasisakė dirbąs teismui. „Kokiam teismui?“ — pasiteiravau. Tuomet jis papasakojo man apie teismą. Tamsta turbūt geriausiai gali įsivaizduoti, kaip mane nustebino tas jo pasakojimas. Nuo to laiko aš išgirstu kokių nors naujienų apie teismą per kiekvieną jo apsilankymą ir šitaip palengva pradedu suvokti, kas tai yra. Tiesa, tas Titorelis labai plepus, ir aš dažnai turiu jo kratytis; ne dėl to, kad jis, be abejo, kartais ir pameluoja; visų pirma todėl, kad toks žmogus kaip aš yra paskendęs savuose komerciniuose rūpesčiuose ir neturi kada sukti sau galvos dėl svetimų bėdų. Tačiau

tai tik tarp kitko. Žodžiu, pagalvojau, kad Titorelis galėtų būti tamstai naudingas, jis pažįsta daug teisėjų ir, nors pats vargu ar yra labai įtakingas, vis dėlto gali tamstai patarti, kaip prieiti prie visokių įtakingų žmonių. Tegul tie patarimai patys savaime ir nėra labai svarbūs, tačiau tamstai, mano nuomone, labai pravers. Juk tamsta esi beveik advokatas. Aš visuomet sakau: „Prokuristas K. yra beveik advokatas“. Žinoma, aš visai nesirūpinu tamstos procesu. Bet gal tamsta vis dėlto nueitum pas tą Titorelį? Gavęs mano rekomendaciją, jis, be abejo, padarys viską, ką tik galės. Aš tikrai manau, kad tamstai reikėtų nueiti. Žinoma, nebūtinai šiandien — galinį ir kitą sykį, kai pasitaikys proga. Beje, noriu pridurti, kad, duodamas tamstai šį patarimą, aš anaiptol neverčiu tamstos iš tikrųjų eiti pas Titorelį. Ne, ne, jei tamsta manai, kad gali apsieiti be Titorelio, tai, aišku, bus geriau su juo neprasidėti. Galbūt jau tamsta turi kokį visai konkretų planą, ir Titorelis galėtų viską net pagadinti. Tada, be abejo, jokiu būdu neik pas jį! Be to, žinoma, reikia gerokai prisiversti, kad galėtum paprašyti patarimo šitokį tipą. Žodžiu, daryk tamsta kaip nori. Štai mano rekomendacinis laiškas ir štai Titorelio adresas.
K. nusivylęs paėmė laišką ir įsidėjo į kišenę. Net pačiu geriausiu atveju ši rekomendacija anaiptol nebuvo tiek naudinga, kiek žalinga buvo tai, kad fabrikantas žino apie jo procesą ir kad dailininkas visiems pasakoja tą žinią. K. vos vos prisivertė keliais žodžiais padėkoti fabrikantui, jau žengiančiam durų link.
— Aš nueisiu,— tarė K., atsisveikindamas prie durų su fabrikantu.— Arba parašysiu laišką ir paprašysiu jį užeiti pas mane į banką, nes šiuo metu esu labai užsiėmęs.
— Ar aš nesakiau,— atsakė fabrikantas,— kad tamsta mokėsi pasirinkti patį geriausią variantą. Beje, manyčiau, kad tokių žmonių kaip tas Titorelis, nereikėtų kviestis į banką ir kalbėtis čia su jais apie procesą. Be to, ne visada verta siuntinėti tokiems žmonėms laiškus. Bet tamsta, be abejo, viską jau apsvarstei ir žinai, ką daryti.
K. linktelėjo ir palydėjo fabrikantą per visą prieškambarį. Nors iš paviršiaus ir atrodė ramus, jis labai nusigando dėl savęs. Tiesa, jis pasakė parašysiąs laišką Titoreliui tik norėdamas parodyti fabrikantui, kad yra dėkingas už rekomendaciją ir iškart svarsto, kaip galėtų susitikti su tuo dailininku, tačiau ir iš tikrųjų būtų nieko nelaukdamas parašęs laišką, jei būtų manęs, kad Titorelio parama gali būti naudinga. O koks pavojus galėtų iš to kilti, suprato tik iš fabrikanto žodžių. Argi jis iš tikrųjų jau nelabai begali pasikliauti savo protu? Jeigu įmano-

mas dalykas, kad jis gali laišku pasikviesti į banką abejotinos reputacijos žmogų ir prašyti jį patarimo, kaip elgtis procese, kai direktoriaus pavaduotojas sėdi visai čia pat, už durų, tai gali būti,— ir tas visai tikėtina,— kad jis nepastebės kitų pavojų ir stačia galva įlįs į juos. Juk ne visuomet šalia bus žmogus, galįs jį perspėti. Ir kaip tik dabar, kai K. reikėjo sutelkti visas jėgas, jį apniko tokios iki šiol visai nepatirtos abejonės dėl savo budrumo! Nejaugi sunkumai, su kuriais jis susidūrė savo tarnyboje banke, užgrius jį ir proceso reikaluose? Dabar K., beje, jau visai nepajėgė suprasti, kaip galėjo atsitikti, kad jis ketino parašyti Titoreliui laišką ir pasikviesti jį į banką.
K. vis dar kraipė dėl šito galvą, kai kurjeris priėjęs atkreipė jo dėmesį į tris vyriškius, sėdinčius prieškambaryje ant suolo. Jie jau seniai laukė, kada bus įleisti pas K. Dabar, kai kurjeris kalbėjosi su prokuristu, vyriškiai atsistojo, ir kiekvienas ėmė tykoti patogios progos pirmiau už kitus prasiveržti prie K. Kadangi bankas taip su jais nesiskaitė, versdamas juos gaišti laiką laukiamajame, tai ir jie ryžosi su niekuo nesiskaityti.
— Ponas prokuriste! — iškart kreipėsi vienas.
Tačiau K. jau buvo liepęs kurjeriui atnešti jo žieminį apsiaustą ir, kol šis padėjo jam apsivilkti, pasakė visiems trims:
— Atleiskite, ponai, šiuo metu aš, deja, visai neturiu laiko ir negaliu tamstų priimti. Labai prašau man atleisti, bet man reikia sutvarkyti vieną skubų tarnybinį reikalą ir turiu tučtuojau išeiti. Juk tamstos patys matėte, kaip ilgai mane ką tik sugaišino. Gal malonėtumėte ateiti rytoj ar kurią kitą dieną? O gal būtų galima tamstų reikalus aptarti telefonu? Arba, jeigu tamstos pageidaujate, galite man dabar trumpai pasakyti, kokį turite į mane reikalą, o aš tamstoms paskui išsamiai atsakysiu raštu. Be abejo, būtų geriausia, jeigu artimiausiu metu užeitumėt.
Šitie K. pasiūlymai taip nustebino tuos ponus, kaip pasirodė, visai veltui gaišusius laiką laukiamajame, kad jie tik tylėdami susižvalgė.
— Tai susitarėme? — paklausė K., pasisukdamas į kurjerį, atnešusį jam skrybėlę.
Pro atviras K. kabineto duris buvo matyti, kad lauke dabar dar smarkiau ėmė snigti. Todėl K. pasistatė apsiausto apykaklę ir susise- gė ją po pat kaklu.
Kaip tik tuo metu iš gretimo kambario išėjo direktoriaus pavaduotojas, jis šypsodamasis pažvelgė, kaip K., apsirengęs žieminiu apsiaustu, kalbasi su klientais, ir paklausė:
— Tamsta išeini, ponas prokuriste?
— Taip,— atsakė K. ir išsitiesė,— turiu sutvarkyti vieną tarnybinį reikalą.
Bet direktoriaus pavaduotojas jau nusisuko į tuos tris klientus.
— O kaip bus su šitais ponais? — paklausė jis.— Man atrodo, kad jie seniai laukia.
— Mes jau susitarėme,— atsakė K.
Tačiau dabar visi trys klientai jau nesileido nutildomi, jie apsupo K. ir ėmė aiškinti, kad nebūtų laukę čionai valandų valandas, jeigu jų reikalai būtų nesvarbūs ir jei tų reikalų nereikėtų tuoj pat ir išsamiai aptarti prie keturių akių. Direktoriaus pavaduotojas valandžiukę klausėsi jų tylėdamas, žiūrėjo į K.,— šis laikė rankoje skrybėlę ir valė nuo jos prilipusias dulkeles,— o paskui tarė:
— Yra labai paprasta išeitis, gerbiamieji. Jei neprieštarausite, aš mielai pavaduosiu poną prokuristą šiose derybose. Be abejo, tamstų reikalus reikia tučtuojau aptarti. Mes, kaip ir tamstos, esame komersantai ir mokame branginti komersantų laiką. Malonėkite užeiti! — Ir jis atvėrė duris į savo kabineto prieškambarį.
Kaip puikiai direktoriaus pavaduotojas mokėjo pasisavinti tai, ko K. dabar norom nenorom turėjo atsisakyti! Bet ar K. neaukojo daugiau, negu buvo būtina? Kol jis su neaiškia ir, kaip pats turėjo prisipažinti, visai menka viltimi skubėjo pas kažkokį nepažįstamą dailininką, čia, banke, jo reputacijai buvo daroma neatitaisoma žala. Tikriausiai būtų buvę daug geriau nusivilkti apsiaustą ir susigrąžinti bent tuos du klientus, kurie vis tiek dar turėjo palaukti prieškambaryje. Gal K. ir būtų pamėginęs taip padaryti, jei savo kabinete nebūtų išvydęs direktoriaus pavaduotojo, kuris rausėsi knygų lentynoje lyg savo paties namuose. Kai K. susijaudinęs priėjo prie durų, tasai šūktelėjo:
— A, tamsta dar neišėjai! — Jis atsigręžė į K.— tiesių raukšlių išvagotas jo veidas atrodė ne senas, o greičiau valdingas,— paskui tuoj pat ėmė raustis toliau.— Aš ieškau vienos sutarties nuorašo,— pridūrė jis.— Firmos atstovas tvirtina, kad tas nuorašas turįs būti pas tamstą. Gal padėtum man jį .surasti?
K. žingtelėjo artyn, tačiau direktoriaus pavaduotojas pasakė:
— Ačiū, jau radau,— ir, pasiėmęs didelę šūsnį popierių, tarp kurių

buvo ne tik anos sutarties nuorašas, bet, žinoma, ir daug kitų dokumentų, grįžo į savo kabinetą.
„Dabar aš nepajėgiu su juo galynėtis,— tarė pats sau K.,— tačiau kai visi mano asmeniniai sunkumai galų gale bus išspręsti, tai jam atsimokėsiu pirmutiniam, ir ne bet kaip“. Ši mintis truputėlį nuramino K., ir jis paliepė kurjeriui, jau seniai laikančiam pravertas koridoriaus duris, pirma proga pranešti direktoriui, jog jis išėjęs tarnybos reikalu, ir beveik džiaugdamasis, kad galės bent kiek laiko paskirti vien savo procesui, išėjo iš banko.
K. iškart nuvažiavo pas dailininką, gyvenantį priemiestyje, visai priešingame tam, kuriame buvo teismo kanceliarijos. Tai buvo dar skurdesnis rajonas, namai dar niūresni, gatvės pilnos visokių šiukšlių, lėtai plaukiojančių ištirpusio sniego klanuose. Prie namo, kuriame gyveno dailininkas, tik viena plačių vartų pusė buvo atverta, o po antrąja puse pamatuose buvo išmušta spraga, pro kurią kaip tik tuo metu, kai K. priėjo, išsiliejo kažkoks šlykštus, gelsvas, garuojantis skystis; o kelios žiurkės, gelbėdamosi nuo to srauto, paspruko į šalimais esantį kanalą. Laiptų apačioje ant žemės kniūpsčias gulėjo ir verkė vaikas, bet jo verksmo beveik nebuvo girdėti, nes viską stelbė triukšmas, sklindantis iš skardininko dirbtuvės kitoje tarpuvartės pusėje. Dirbtuvės durys buvo atviros, trys pameistriai stovėjo pusračiu prie kažkokio dirbinio ir daužė jį kūjais. Blyškus šviesos atšvaitas, krintantis nuo didelio cinkuotos skardos lakšto, kabančio ant sienos, skverbėsi pro tarpą tarp dviejų pameistrių, šviesdamas jų veidus ir prijuostes. K. tiktai probėgšmais dirstelėjo į tą pusę, jis norėjo kuo greičiau išeiti iš čia, ketino tik keliais žodžiais persimesti su dailininku ir tuoj pat grįžti į banką. Jeigu jis čia nors šį tą laimės, tas tikriausiai gerai atsilieps ir jo šios dienos darbui banke. Ketvirtajame aukšte K. turėjo sulėtinti žingsnį, laiptų pakopos, kaip ir atskiri namo aukštai, buvo nepaprastai aukštos, o dailininkas, rodos, gyveno pačioje palėpėje. Be to, jam ėmė stigti oro, laiptinės čionai nebuvo, siauručiai laipteliai spraudėsi tarp mūro sienų, kuriose tik kur ne kur pačiame viršuje buvo prakirsti mažučiai langeliai. Tuo metu, kai K. stabtelėjo atsikvėpti, iš vieno buto išbėgo kelios mažos mergaitės ir juokdamosi nulėkė laiptais aukštyn. K. lėtai nusekė joms įkandin, pasivijo vieną mergaitę, kuri suklupusi atsiliko nuo savo draugių, ir paklausė ją, kopdamas šalimais:
— Ar čia gyvena dailininkas Titorelis?
Mergaitė, gal kukių trylikos metų, truputį kuprota, atsakydama

bakstelėjo alkūne K. į pašonę ir paskersavo į jį. Nors tokia jaunutė ir luoša, mergaitė buvo jau visiškai ištvirkusi. Ji net nenusišypsojo, tik pažvelgė į K. rimtu, skvarbiu ir provokuojamu žvilgsniu. K. apsimetė nepastebėjęs tokio jos elgesio ir paklausė:
— Ar pažįsti dailininką Titorelį?
Mergaitė linktelėjo ir savo ruožtu paklausė:
— O kam jis tamstai reikalingas?
K. nusprendė, kad bus pravartu greitosiomis dar šį tą sužinoti apie Titorelį.
— Noriu, kad jis nutapytų mano portretą,— atsakė jis.
— Portretą? — paklausė mergaitė, labai smarkiai išsižiojo, kepštelėjo K., lyg šis būtų pasakęs kažką labai netikėto ar nepadoraus, abiem rankom kilstelėjo savo ir šiaip labai trumpą sijonuką ir kiek įkabindama nulėkė paskui kitas mergaites, kurių balsai jau neaiškiai girdėjosi kažkur viršuje.
Tačiau už pirmo laiptų posūkio K. vėl pamatė visas mergaites. Matyt, kupriuke jau spėjo papasakoti joms apie K. ketinimus, ir šios dabar jo lūkuriavo. Sustojusios iš abiejų laiptų pusių, jos spaudėsi prie sienų, kad K. galėtų nekliudomas praeiti, ir lygino rankomis savo prijuostes. Iš jų veidų, iš to, kaip jos stovėjo išsirikiavusios pasieniuose, galėjai pastebėti savotišką vaikiškumo ir ištvirkimo mišinį. Mergaitės kikendamos vėl susiglaudė už K. nugaros, o pačiame viršuje stovėjo kupriuke, kuri dabar ėmė vadovauti kopimui. Tik jos dėka K. iškart surado kelią. Jis buvo ketinęs visą laiką tiesiai lipti į viršų, tačiau kupriuke parodė, kad pas Titorelį veda laiptų atšaka. Tie laiptukai buvo dar siauresni, labai ilgi, visai tiesūs, juos galėjai apžvelgti iki pat viršaus, kur jie baigėsi tiesiai prie Titorelio durų. Virš tų durų stoge buvo iškirstas nuožulnus langelis, tad jos, palyginti su laiptais, buvo gana ryškiai apšviestos; durys buvo sukaltos iš nedažytų lentų, o ant jų plačiais teptuko mostais raudonais dažais išvedžiota Titorelio pavardė. K. su visa savo palyda nespėjo užkopti nė iki pusės laiptelių, kai viršuje, matyt, išgirdęs daugybės kojų trepsėjimą, kažkoks vyriškis, vilkintis, atrodė, vienais naktiniais marškiniais, trupučiuką pravėrė duris ir pasirodė plyšyje.
— O! — šūktelėjo jis, pamatęs artėjančią minią ir pranyko už durų.
Kupriuke iš džiaugsmo suplojo rankomis, o kitos mergaitės ėmė kumščioti K. į nugarą, kad šis greičiau koptų.
Jie dar nespėjo užlipti į viršų, o dailininkas plačiai atlapojo duris ir, žemai nusilenkęs, pakvietė K. užeiti. Tačiau mergaites jis nuvijo šalin, nė vienos neįsileido į vidų, nors ir kaip šios prašėsi, nors ir kaip mėgino, negavusios leidimo, įsibrauti vidun prieš šeimininko valią. Tik kupriukei pavyko šmurkštelėti pro ištiestą dailininko ranką, bet šis ją pasivijo, pačiupo už sijono, apsuko kartą aplink save ir pastatė už durų šalia kitų mergaičių, kurios vis dėlto neišdrįso peržengti slenksčio, nors Titorelis ir buvo trumpam pasitraukęs iš savo posto. K. nežinojo nė ką galvoti apie tai, ką čia matė, jam atrodė, kad abi pusės kuo gražiausiai sutaria tarpusavy. Mergaitės tarpduryje tiesė kaklus viena per kitą, šūkčiojo dailininkui visokius šmaikščius žodelius, kurių K. nesuprato, dailininkas irgi juokėsi, kai kupriuke kone skriste skrido jo rankose. Paskui dailininkas uždarė duris, dar kartą nusilenkė K., padavė jam ranką ir prisistatė:
— Tapytojas Titorelis.
K. mostelėjo link durų, už kurių šnabždėjosi mergaitės, ir tarė:
— Atrodo, kad tamstą šiuose namuose visi labai myli.
— Ak, tos šelmės! — pasakė dailininkas, veltui mėgindamas užsisegti po kaklu naktinius marškinius.
Jis buvo >basas ir apsimovęs tik plačias gelsvas drobines kelnes, sujuostas diržu, kurio ilgas galas maskatavo nutįsęs.
— Gyva bėda man su tomis šelmėmis,— toliau kalbėjo dailininkas ir, nustojęs segiotis marškinius, nes ir paskutinė saga ką tik ištrūko, atnešė krėslą ir paragino K. atsisėsti.
— Kartą nutapiau vienos iš jų portretą — jos šiandien čionai nebuvo,— ir nuo to laiko visos ėmė mane persekioti. Kai aš pats būnu namie, jos užeina tiktai man leidus, bet jeigu tik kur išeinu, tai būtinai nors viena tupi čionai. Jos pasidirbdino raktą nuo mano durų ir perduoda viena kitai. Sunku net įsivaizduoti, kas tai per vargas. Pavyzdžiui, pareinu namo ir parsivedu damą, kurios portretą ruošiuosi tapyti, atsirakinu duris savo raktu ir randu, sakysim, kupriukę, sėdinčią štai ten prie staliuko ir teptuku raudonai besidažančią lūpas, tuo tarpu jos mažesnieji broliukai ir sesutės, kuriuos ji turi prižiūrėti, bėgioja po kambarį ir teršia visus kampus. Arba pareinu vėlai naktį namo,— kaip tik vakar taip atsitiko, tad atleiskite už mano išvaizdą ir už netvarką kambaryje,— taigi pareinu vėlai naktį namo ir taisausi gultis, tik staiga kažkas įgnybia man į koją, pasižiūriu po lova ir ištraukiu vieną iš tų padaužų. Nežinau, ko jos pas mane taip veržiasi, tamsta, žinoma, ką tik pats matei, kad aš jų nemėginu prisivilioti. Aišku, jos man ir dirbti trukdo. Jeigu šitos dirbtuvės nebūčiau gavęs nemokamai, seniai būčiau išsikėlęs kur nors kitur.
Kaip tik tuo metu už durų pasigirdo tykus ir baugštus balselis:
— Titoreli, ar mums jau galima įeiti?
— Ne,— atsakė dailininkas.
— Ir man vienai negalima? — vėl paklausė tas pats balselis.
— Negalima! — atkirto dailininkas ir nuėjęs užrakino duris iš vidaus.
K. tuo tarpu apsidairė po kambarį. Jam pačiam niekada nebūtų atėję į galvą pavadinti šią skurdžią mažutę palėpę dirbtuve. Daugiau kaip dviejų didelių žingsnių nereikėjo, norint išmatuoti ją skersai ir išilgai. Ir grindys, ir sienos, ir lubos buvo medinės, tarp lentų matėsi siauručiai plyšeliai. Prie sienos priešais K. stovėjo lova, apversta margaspalve patalyne. Kambario viduryje ant molberto kabėjo paveikslas, uždengtas marškiniais, kurių .rankovės karojo iki žemės. Už K. nugaros buvo langas, pro kurį rūke galėjai pamatyti tiktai apsnigtą gretimo namo stogą.
Išgirdęs brakštelint duryse raktą, K. prisiminė, kad ketino netrukus išeiti. Todėl išsitraukė iš kišenės fabrikanto laišką, padavė jį dailininkui ir tarė:
— Sužinojau apie tamstą iš šito pono, tamstos pažįstamo. Jis man ir patarė ateiti pas tamstą.
Dailininkas greitosiomis perbėgo akimis laišką ir numetė jį ant lovos. Jeigu fabrikantas nebūtų kuo aiškiausiai kalbėjęs apie Titorelį kaip apie savo pažįstamą, kaip apie vargšą žmogelį, gyvenantį iš jo išmaldos, tai iš tikrųjų būtų buvę galima pamanyti, kad Titorelis fabrikanto nepažįsta ar bent jau negali jo prisiminti. Juo labiau kad dailininkas paklausė:
— Ar tamsta norėtumei pirkti paveikslą, ar užsisakyti portretą?
K. nustebęs pažvelgė į dailininką. Kas gi buvo parašyta tame
laiške? K. laikė savaime suprantamu dalyku, jog fabrikantas laiške pranešė dailininkui, kad K. nenori nieko daugiau kaip tik pasiteirauti apie savo procesą. Be reikalo jis taip neapgalvotai paskubėjo čionai lėkti! Tačiau dabar reikėjo kažką atsakyti dailininkui, todėl K., žiūrėdamas į molbertą, tarė:
— Tamsta kaip tik tapai paveikslą?
— Taip,— atsakė dailininkas ir numetė ant molberto kabėjusius marškinius paskui laišką ant lovos.— Tai portretas. Pavykęs kūrinys, tik dar ne visai užbaigtas.

Lemtis buvo maloninga K., pati duodama jam progą prabilti apie teismą, nes tas paveikslas aiškiai buvo kažkokio teisėjo portretas. Beje, jis buvo nepaprastai panašus į paveikslą, kabantį advokato kabinete. Tiesa, čia buvo pavaizduotas visai kitas teisėjas, storas vyriškis juoda, tankia, iki pusės žandų siekiančia barzda, be to, anas paveikslas buvo nutapytas aliejiniais dažais, o šis tik neryškia ir blankia pastele. Tačiau visa kita buvo labai panašu, nes ir čia teisėjas, spausdamas rankomis šonines atramas, grėsmingai stojosi nuo savo sosto. „Juk čia teisėjas“,— vos nepasakė K., bet kol kas susilaikė ir priėjo prie paveikslo, lyg norėdamas geriau apžiūrėti atskiras detales. Jis negalėjo suprasti, ką reiškia toji didelė figūra, pavaizduota sosto atkaltės vidury, ir paklausė apie ją dailininką. Šis atsakė, kad ją dar reikią užbaigti, atsinešė nuo staliuko pastelinį pieštuką ir trupučiuką paryškino kontūrus, bet nuo to figūra nepasidarė K. suprantamesnė.
— Tai Teisingumo deivė,— galų gale paaiškino dailininkas.
— Dabar jau matau,— pasakė K.,— štai raištis ant akių, o štai čia — svarstyklės. Bet juk prie jos kulnų pritvirtinti sparneliai, ir ji, rodos, bėga?
— Taip,— atsakė dailininkas.— Man ją tokią užsakė nutapyti, tiesą sakant, tai — ir Teisingumo, ir Pergalės deivė viename asmeny.
— Nelabai vykęs derinys,— šyptelėjo K.— Teisingumo deivė turi ramiai stovėti, kitaip svarstyklės ims siūbuoti ir teisingas nuosprendis bus neįmanomas.
— Darau taip, kaip reikalauja užsakovas,— tarė dailininkas.
— Žinoma, žinoma,— pasakė K., nenorėjęs nieko įžeisti šia savo pastaba.— Tikriausiai tamsta nutapei tokią figūrą, kokia iš tikrųjų pavaizduota sosto atkaltėje?
— Ne,— atsakė dailininkas.— Aš nesu matęs nei tos figūros, nei to sosto, visa tai — gryna išmonė, tačiau man buvo pasakyta, ką turiu nutapyti.
— Ką tamsta sakai? — paklausė K., tyčia apsimesdamas ne visiškai suprantąs dailininką.— Juk tai yra teisėjas, sėdintis savo krėsle?
— Taip,— atsiliepė dailininkas.— Bet tai nėra aukšto rango teisėjas, jis niekada nėra sėdėjęs tokiame soste.
— Bet vis tiek liepė nutapyti save tokia iškilminga poza? Juk jis sėdi lyg teismo pirmininkas.
— Taip, tie ponai yra baisūs garbėtroškos,— tarė dailininkas.— Tačiau jie turi aukštesnės valdžios leidimą užsisakinėti tokius portretus. Kiekvienam yra tiksliai nurodyta, kokia poza jis turi būti tapomas. Gaila, kad kaip tik šiame paveiksle sunku įžiūrėti drabužių ir krėslo detales, pasteliniai dažai nelabai tinka tokiems portretams.
— Taip,— atsiliepė K.,— keista, kad jis pieštas pasteliniais dažais.
— Taip pageidavo teisėjas,— pasakė dailininkas.— Portretas skirtas damai.
Atrodė, kad, žiūrint į paveikslą, Titorelį apėmė noras dirbti; jis pasiraitojo rankoves, pasiėmė į saują kelis pieštukus, ir K. ėmė žiūrėti, kaip po virpančiais pieštukų smaigaliais apie teisėjo galvą atsirado rausvas šešėlis, nuo kurio link paveikslo kraštų nusitiesė spinduliai. Palengva tas šešėlių žaismas pavirto tarsi kokiu galvos papuošalu ar aukštu žymeniu. Tačiau aplink Teisingumo deivės figūrą liko šviesu, tik truputį patamsinta, ir nuo to šviesumo figūra, regis, dar labiau išryškėjo, ji jau nebebuvo panaši nei į Teisingumo, nei į Pergalės deivę, dabar ji atrodė visai kaip Medžioklės deivė. Dailininko darbas sudomino K. labiau, nei jam pačiam norėjosi, bet galų gale jis ėmė priekaištauti sau, kad taip ilgai sėdi čionai ir dar visai nieko nenuveikė savo reikalais.
— Kaip to teisėjo pavardė? — paklausė jis staiga.
— Neturiu teisės pasakyti,— atsakė dailininkas, jis žemai linkso- jo prie paveikslo ir aiškiai nepaisė svečio, kurį iš pradžių taip pagarbiai sutiko.
K. nusprendė, kad tai dailininko kaprizas, ir ėmė pykti, kad dėl to gaišta daug laiko.
— Tamsta turbūt esi teismo patikėtinis? — paklausė jis.
Dailininkas tučtuojau padėjo pieštukus į šalį, atsitiesė, pasitrynė
rankas ir šypsodamasis pažvelgė į K.
— Na, gerai, drožk tamsta visą teisybę! — tarė jis.— Tamsta nori šį tą sužinoti apie teismą, taip ir parašyta rekomendaciniame laiške, ir apie mano paveikslus ėmei iš pradžių kalbėti todėl, kad norėjai mane palenkti į savo pusę. Bet aš nepykstu, juk tamsta negalėjai žinoti, kad aš to nemėgstu. Nereikia, nereikia! — griežtai nukirto jis, pastebėjęs, kad K. nori prieštarauti, ir čia pat pridūrė: — Beje, tamsta nė kiek neklysti, aš tikrai esu teismo patikėtinis.
Dailininkas nutilo, lyg norėdamas duoti K. laiko apsiprasti su šiuo faktu. Už durų dabar vėl pasigirdo mergaičių balsai. Tikriausiai jos buvo susispietusios prie rakto skylutės, o gal į kambarį buvo galima dirstelėti ir pro plyšius. K. nebandė atsiprašinėti, būgštaudamas, kad dailininkas gali per daug nukrypti į šalį; antra vertus, jis nenorėjo,

kad Titorelis imtų per daug pūstis ir dėl to pasidarytų nepasiekiamas, todėl paklausė:
— Ar tai oficialiai pripažintos pareigos?
— Ne,— trumpai atsakė dailininkas, lyg tas klausimas būtų privertęs jį užsičiaupti.
Tačiau K. nenorėjo, kad Titorelis nutiltų, tad tarė:
— Na, tokie neoficialūs tarnautojai kartais būna įtakingesni už oficialiuosius.
— Kaip tik taip ir yra mano atveju,— atsakė dailininkas, suraukęs kaktą ir linkteldamas.— Vakar kalbėjausi su fabrikantu apie tamstos bylą, jis paklausė mane, ar negalėčiau tamstai padėti, aš atsakiau: „Tegul tas žmogus užsuka kada pas mane“, ir dabar džiaugiuosi, kad tamsta taip greitai pasirodei. Atrodo, kad tas reikalas tamstai labai rūpi. Žinoma, visai tuo nesistebiu. Gal pirmiausia nusivilk- tumei apsiaustą?
Nors K. ir buvo ketinęs kuo greičiau iš čia išeiti, šis dailininko pasiūlymas jį labai pradžiugino. Oras kambaryje palengva darėsi vis tvankesnis, K. jau ne kartą nustebęs dirsčiojo į mažutę, aiškiai nekūrentą geležinę krosnelę kampe, negalėdamas suprasti, nuo ko čia galėtų būti taip karšta. Kol K. vilkosi žieminį apsiaustą ir dar sagstėsi švarką, dailininkas atsiprašydamas tarė:
— Man reikalinga šiluma. Juk čia labai jauku, ar ne? Šiuo požiūriu kambarys yra labai patogioje vietoje.
K. nieko neatsakė, tačiau iš tikrųjų nemalonu jam darėsi ne tiek nuo šilumos, kiek nuo slogaus oro; buvo beveik neįmanoma kvėpuoti, matyt, kambarys jau seniai buvo nevėdintas. Dar nemaloniau K. pasidarė tada, kai dailininkas paprašė jį sėstis ant lovos, o pats klestelėjo ant vienintelės kėdės visame kambaryje šalia molberto. Be to, atrodė, kad dailininkas negali suprasti, kodėl K. atsisėdo tik ant paties lovos kraštelio, jis net paprašė K. patogiau įsitaisyti, o kai šis vis dar delsė, pats priėjo ir pasodino svečią, įsprausdamas jį tarp antklodžių ir pagalvių. Paskui Titorelis vėl atsisėdo ant kėdės ir galų gale pateikė pirmą dalykišką klausimą, kurį išgirdęs K. pamiršo visus nepatogumus.
— Ar tamsta nekaltas? — paklausė dailininkas.
— Taip,— atsakė K.
Jam buvo tiesiog smagu atsakyti į šį klausimą, ypač todėl, kad klausėjas buvo privatus asmuo, tad atsakymas buvo visai neįpareigojantis. Dar niekas nebuvo K. taip stačiai klausęs. Norėdamas pasimėgauti savo džiaugsmu, jis dar pridūrė:
— Esu visiškai nekaltas.
— Aha,— tarė dailininkas, nuleido galvą ir, rodos, susimąstė. Staiga vėl pakėlė galvą ir pasakė: — Jeigu tamsta nekaltas, tai reikalas labai paprastas.
K. žvilgsnis apsiblausė, šitas tariamasis teismo patikėtinis šnekėjo kaip nieko neišmanantis kūdikis.
— Kad ir nekaltas, reikalas nuo to nepasidaro paprastesnis,— tarė K. Jis negalėjo susilaikyti nešyptelėjęs ir lėtai papurtė galvą.— Čia svarbu daugybė smulkių detalių, tarp kurių klaidžioja teismas. Bet galų gale kur nors, tokioje vietoje, kur iš pradžių visai nieko nebuvo, jis suranda didelę kaltę.
— Taip, taip, žinoma,— tarė dailininkas, lyg K. būtų be reikalo pertraukęs jo mintis.— Bet juk tamsta nekaltas?
— Žinoma,— atsakė K.
— Tai visų svarbiausia,— pareiškė dailininkas.
Jokių prieštaravimų jis nesiklausė, ir tik vienas dalykas buvo neaiškus: ar jis taip kategoriškai kalba iš įsitikinimo, ar iš abejingumo. K. nusprendė pirmiausia tai ir išsiaiškinti, todėl pasakė:
— Be abejo, tamsta pažįsti teismą daug geriau už mane, juk aš apie jį žinau tik tiek, kiek man pasakojo visokiausi žmonės. Bet visi jie man aiškino, kad lengvabūdiškų kaltinimų nebūna, kad teismas, ką nors apkaltindamas, yra įsitikinęs kaltinamojo kalte ir kad tą įsitikinimą yra labai sunku pakeisti.
— Sunku? — paklausė dailininkas, iškeldamas ranką.— Šito teismo įsitikinimo niekada neįmanoma pakeisti. Jeigu aš nupieščiau čionai, drobėje, visus teisėjus šalia kits kito ir tamsta mėgintum apsiginti prieš tuos portretus, tai daugiau laimėtum nei prieš tikrąjį teismą.
„Teisybė“,— pasakė pats sau K., užmiršdamas, kad norėjo tiktai išsiaiškinti dailininko nuomonę.
Už durų kažkuri mergaitė vėl paklausė:
— Kada jis pagaliau išeis, Titoreli?
— Nutilkit! — suriko dailininkas durų pusėn.— Argi nematot, kad aš turiu pasikalbėti su ponu?
Tačiau mergaitė neatlyžo ir vėl paklausė:
— Tu tapysi jo portretą? — O kai dailininkas nieko neatsakė, pridūrė: — Būk geras, netapyk jo portreto, juk jis toks bjaurus!
Pasigirdo neaiškūs pritarimo šūksniai. Dailininkas prišoko prie

durų, truputėlį pravėrė jas — pasirodė maldaujamai sudėtos ir ištiestos į priekį mergaičių rankos — ir tarė:
— Jeigu nenutilsit, visas nugrūsiu žemyn. Sėskitės čionai ant laiptukų ir tylėkit.
Matyt, jos ne iškart pakluso, nes dailininkas turėjo sukomanduoti.
— Tūpkit ant laiptų!
Tik tada mergaitės nutilo.
— Atleisk tamsta,— tarė dailininkas, sugrįžęs pas K.
Šis nebuvo net atsigręžęs į duris, palikdamas dailininkui pačiam nuspręsti, kada ir kaip ginti savo svečią. Jis beveik nė nekrustelėjo net ir tada, kai dailininkas pasilenkė prie jo ir, kad niekas neišgirstų už durų, sušnibždėjo jam į ausį:
— Ir tos mergaitės susijusios su teismu.
— Kaip? — paklausė K., atmetęs galvą į šoną ir pažvelgęs į dailininką.
Tačiau šis vėl atsisėdo į krėslą ir tarė pusiau juokais, pusiau rimtai:
— Juk viskas susiję su teismu.
— To aš dar nepastebėjau,— trumpai tarstelėjo K., bet po šito abstraktaus teiginio jam jau nekėlė nerimo Titorelio žodžiai apie mergaites.
Vis dėlto K. dar valandėlę žiūrėjo į duris, už kurių, dabar jau visai nutilusios, ant laiptų sėdėjo mergaitės. Tik viena įkišo šiaudą į plyšį tarp lentų ir lėtai vedžiojo juo aukštyn ir žemyn.
— Matyt, tamsta dar nelabai įsivaizduoji, kas yra teismas,— tarė dailininkas; jis plačiai išskėtė kojas ir ėmė pirštų galais plekšnoti į grindis.— Bet kadangi tamsta nekaltas, tai tų žinių nė nereikės. Aš vienas padėsiu tamstai išsipainioti.
— Kaipgi tamsta tai padarysi? — paklausė K.— Juk ką tik sakei, kad įrodymai neturi teismui jokios įtakos.
— Neturi įtakos tik tie įrodymai, kurie oficialiai pateikiami teismui,— atsakė dailininkas, pakeldamas smilių, tarsi K. būtų nepastebėjęs subtilaus skirtumo.— Visai kas kita yra tuomet, kai šia kryptimi kas nors daroma už teismo ribų, pavyzdžiui, pasitarimų kambariuose, koridoriuose arba net ir čionai, mano dirbtuvėje.
Tai, ką dailininkas dabar kalbėjo, K. jau neatrodė neįtikėtina, negana to, jo aiškinimas visai sutapo su tuo, ką K. buvo girdėjęs iš kitų žmonių. Tai net teikė didelių vilčių. Jeigu teisėjus iš tikrųjų buvo galima taip smarkiai paveikti per asmenines pažintis, kaip apie tai pasakojo advokatas, tai dailininko pažintys su tuščiagarbiais teisėjais buvo ypač svarbios, jų reikšmės jokiu būdu nebuvo galima menkinti. Tokiu atveju dailininkas labai gerai pritaptų prie to pagalbininkų būrelio, kurį K. pamažėle telkė aplink save. Kartą banke buvo išgirtas jo, kaip organizatoriaus, talentas; dabar, kai jis turėjo pasikliauti vien savo jėgomis, pasitaikė gera proga išmėginti šiuos sugebėjimus. Dailininkas kurį laiką stebėjo, kokį įspūdį padarė K. jo žodžiai, o paskui, truputėlį nuogąstaudamas, tarė:
— Ar tamstai neatrodo, kad aš kalbu kaip juristas? Man atsiliepia nuolatinis bendravimas su teismo valdininkais. Be abejo, iš to aš turiu daug naudos, bet dėl to žūsta gerokai meninio polėkio.
— O kaip tamsta pirmą kartą susidūrėt su teisėjais? — paklausė K., jis norėjo, prieš pradėdamas naudotis dailininko paslaugomis, pirma įgyti pastarojo pasitikėjimą.
— Labai paprastai,— atsakė dailininkas,— tuos ryšius aš paveldėjau. Jau mano tėvas buvo teismo dailininkas. Šis postas paveldimas iš kartos į kartą. Nauji žmonės tam darbui neimami. Mat įvairių rangų valdininkų portretams yra nustatyta tokia galybė visokiausių sudėtingų ir, visų pirma, slaptų taisyklių, kad jų apskritai niekas nežino, tik tam tikros šeimos. Pavyzdžiui, ten, aname stalčiuje, guli mano tėvo užrašai, kurių aš niekam nerodau. Ir tik tas, kas yra juos skaitęs, gali tapyti teisėjų portretus. Galų gale, net jei pamesčiau tuos užrašus, vis tiek dar žinočiau tiek taisyklių, kurias moku mintinai ir nešiojuosi galvoje, kad niekas negalėtų ginčyti mano vietos. Juk kiekvienas teisėjas nori, kad jo portretas būtų nutapytas taip pat, kaip buvo tapomi senųjų didžiųjų teisėjų portretai, o tai moku tiktai aš vienas.
— Šito tamstai galima pavydėti,— tarė K., prisiminęs savo padėtį banke.— Vadinasi, tamstos postas nepajudinamas?
— Taip, nepajudinamas,— atsakė dailininkas ir išdidžiai išsitiesė.— Todėl aš retkarčiais ir išdrįstu padėti kokiam nors vargšui, kuriam iškeltas procesas.
— O kaip tamsta jam padedi? — paklausė K., lyg ne jį, o kažką kitą dailininkas būtų ką tik pavadinęs vargšu.
Tačiau dailininkas nekreipė į tai dėmesio. Jis atsakė:
— Pavyzdžiui, tamstos atveju, kadangi esi visai nekaltas, aš padarysiu taip.
K. jau pradėjo įkyrėti, kad dailininkas vis kalba apie jo nekaltumą. Kartais jam rodėsi, kad, šitaip kalbėdamas, dailininkas nori pabrėžti, jog gera proceso pabaiga yra jo pagalbos sąlyga; tada, ži-

noma, toji pagalba netenka jokios prasmės. Nepaisydamas šitų abejonių, K. vis dėlto susivaldė ir nebandė pertraukti dailininko. Jis buvo pasiryžęs neatsisakyti Titorelio paramos, ši parama jam atrodė ne mažiau įtikima nei advokato pagalba, ir K. buvo labiau linkęs naudotis pirmąja nei antrąja, nes dailininkas pasiūlė ją daug paprasčiau ir atviriau.
Titorelis prisitraukė kėdę arčiau lovos ir, nuleidęs balsą, kalbėjo toliau:
— Užmiršau tamstą visų pirma paklausti, kaip norėtumei išsivaduoti nuo teismo. Yra trys išsivadavimo būdai: tikras išteisinimas, tariamas išteisinimas ir vilkinimas. Be abejo, geriausias dalykas būtų tikras išteisinimas, tačiau aš visai nieko negaliu padaryti, kad būtų priimtas toks sprendimas. Mano nuomone, iš viso nėra žmogaus, kuris savo įtaka galėtų pasiekti visišką išteisinimą. Ko gero, čia viską lemia tik paties kaltinamojo nekaltumas. Kadangi tamsta esi nekaltas, tai iš tikrųjų galėtum pasikliauti vien savo nekaltumu. Bet tuomet tamstai nereikėtų nei mano, nei kieno kito pagalbos.
Šitas nuoseklus dėstymas iš pradžių apstulbino K., bet paskui jis pasakė taip pat tyliai kaip ir dailininkas:
— Man atrodo, kad tamsta pats sau prieštarauji.
— Kodėl gi? — kantriai paklausė dailininkas ir atsilošė šypsodamasis.
Ta šypsena leido K. pajusti, lyg jis dabar būtų pradėjęs ieškoti prieštaravimų ne dailininko žodžiuose, o pačiame teismo procese. Tačiau jis nesustojo ir atsakė:
— Pirma tamsta sakei, kad įrodymai neturi teismui jokios įtakos, paskui apribojai šį teiginį tik oficialiuoju teismu, o dabar net tvirtini, kad prieš teismą nekaltam nereikia jokios pagalbos. Tai jau prieštaravimas. Be to, pirma sakei, kad teisėjus galima paveikti asmeniškai, o dabar teigi, kad tikrojo išteisinimo, kaip tamsta jį vadini, negalima pasiekti jokiomis asmeninėmis pažintimis. Tai antras prieštaravimas.
— Tuos prieštaravimus nesunku paaiškinti,— tarė dailininkas.— Mes kalbame apie du skirtingus dalykus: apie tai, kas parašyta įstatyme, ir apie tai, ką aš žinau iš savo patirties, ir painioti šitų dviejų dalykų nereikia. Visų pirma, įstatyme — nors aš jo, beje, nesu skaitęs,— be abejo, parašyta, kad nekaltas turi būti išteisintas. Antra, ten neparašyta, kad teisėjus galima paveikti. O mano patirtis yra tiesiog priešinga. Aš nesu girdėjęs nė apie vieną tikrą išteisinimą, bet ne kartą

girdėjau apie pažinčių įtaką. Žinoma, galimas daiktas, kad visais man žinomais atvejais kaltinamieji nebuvo nekalti. Bet juk tai neįtikėtina! Nė vieno nekalto tokioje galybėje bylų! Dar vaikas būdamas, atidžiai klausydavausi, kaip tėvas pasakodavo namie apie procesus; ir teisėjai, ateidavę į jo dirbtuvę, pasakodavo apie teismą,— mūsų aplinkoje apskritai apie nieką daugiau ir nekalbama; vos tik pasitaikydavo proga pačiam nueiti į teismą, aš ją visada išnaudodavau, esu girdėjęs nesuskaičiuojamą daugybę procesų pačiose svarbiausiose stadijose, kiek buvo įmanoma, sekiau jų eigą, tačiau turiu pripažinti, kad nesu regėjęs nė vieno tikro išteisinimo.
— Vadinasi, nė vieno išteisinimo,— tarė K., lyg kalbėdamasis pats su savimi ir su savo viltimis.— Tai tik patvirtina mano nuomonę, kurią jau spėjau susidaryti apie teismą. Vadinasi, jis ir šiuo požiūriu yra beprasmiškas. Vienas vienintelis budelis galėtų puikiausiai jį pavaduoti.
— Negalima taip apibendrinti,— pasakė nepatenkintas dailininkas.— Aš juk kalbėjau tik apie tai, ką pats patyriau.
— Juk to ir užtenka,— tarė K.— O gal tamsta girdėjai apie išteisinimus ankstesniais laikais?
— Girdėjau,— atsakė dailininkas,— kad lyg ir buvę išteisinimų. Tačiau tai sunku patikrinti. Galutiniai teismo sprendimai neskelbiami, jie neprieinami net teisėjams, todėl apie senesniąsias bylas išliko tiktai legendos. Daugumoje jų, teisybė, pasakojama apie tikrus išteisinimus, jomis galima tikėti, bet įrodyti, kad tai tiesa, neįmanoma. Vis dėlto nereikia jų ir visai nepaisyti, jose, be abejo, yra dalelė tiesos, be to, jos labai gražios, aš pats esu nutapęs kelis paveikslus tų legendų siužetais.
— Legendos nepakeis mano nuomonės,— pareiškė K.— Juk ir prieš teismą negalima pasiremti tomis legendomis?
Dailininkas nusijuokė.
— Ne, ne, negalima,— atsakė jis.
— Tai neverta apie jas nė kalbėti,— tarė K., norėdamas visų pirma išklausyti visus dailininko samprotavimus, nors jie ir atrodė neįtikimi ir prieštaravo kitų žmonių pasakojimams. Dabar jis neturėjo laiko aiškintis, ar tai, ką dailininkas pasakojo, yra teisybė, o juo labiau — mėginti jam prieštarauti, tad nusprendė, kad bus labai gerai, jeigu pavyks gauti iš dailininko nors kokią paramą, net jeigu ta parama ir nebus lemiama. Todėl pridūrė: — Taigi nekalbėkim apie tikrąjį išteisinimą. Tačiau tamsta minėjai dar dvi kitas galimas išeitis.

— Tariamą išteisinimą ir vilkinimą. Tik apie jas ir gali būti kalba,— atsakė dailininkas.— Bet gal, prieš pradedant apie tai šnekėti, tamsta nusivilksi švarką? Juk turbūt karšta?
— Tikrai,— atsiliepė K. Iki šiol jis tik klausėsi dailininko samprotavimų, bet dabar, kai šis priminė apie karštį, jam kaktą išpylė prakaitas.— Karštis beveik nepakenčiamas.
Dailininkas linktelėjo, lyg puikiausiai suprasdamas, kaip nemalonu jo svečiui.
— Ar nebūtų galima atidaryti langą? — paklausė K.
— Ne,— atsakė dailininkas.— Stiklas įstatytas tiesiai į sieną, lango neįmanoma atidaryti.
Dabar K. suvokė, jog visą laiką tikėjosi, kad dailininkas arba jis pats staiga nueis ir atvers langą. Jis buvo pasiruošęs pražiota burna ryti net rūko kamuolius. Nuo jausmo, kad visai nėra kuo kvėpuoti, jam ėmė suktis galva. Paplekšnojęs delnu per patalus šalia savęs, jis silpnu balsu tarė:
— Juk tai nepatogu ir nesveika.
— Visai ne! — ėmė ginti savo langą dailininkas.— Nors tas langas yra ir viengubas, bet dėl to, kad jo negalima atidaryti, šilumą jis laiko geriau už dvigubus langus. O jeigu noriu išvėdinti kambarį,— tas ne taip jau būtina, nes oras įeina vidun pro visus plyšius,— tai galiu atidaryti duris, net ir abejas.
Truputį nurimęs po tokio paaiškinimo, K. apsidairė — kurgi antros durys? Dailininkas tai pastebėjo ir tarė:
— Jos yra tamstai už nugaros, turėjau užstatyti jas lova.
Tik dabar K. pamatė mažas dureles sienoje.
— Matai tamsta, ši patalpa per maža dirbtuvei,— pasakė dailininkas, lyg norėdamas užbėgti už akių K. priekaištams.— Turėjau įsikurti joje taip, kaip išėjo. Lova užstoja duris, ir tas, aišku, labai nepatogu. Pavyzdžiui, teisėjas, kurio portretą dabar tapau, visuomet ateina pro šitas duris už lovos. Aš jam daviau raktą nuo tų durų, kad jis galėtų palaukti manęs čionai, dirbtuvėje, jeigu manęs nerastų namie. O jis dažniausiai ateina anksti rytą, kai aš dar miegu. Žinoma, kad ir kaip kietai miegočiau, vis tiek visada pabundu, kai šalia lovos atsiveria durys. Tamsta visai nustotum gerbęs teisėjus, jeigu išgirstum, kokiais keiksmais aš sutinku šitą poną, kai anksti rytą jis lipa per mano lovą. Aišku, galėčiau atimti iš jo raktą, bet būtų tik dar blogiau. Čionai visai nesunku kiekvienas duris išversti iš vyrių.
Kol dailininkas visa tai pasakojo, K. svarstė, ar nusivilkti švarką,

ar ne, bet galų gale suprato, kad nenusivilkęs ilgiau čionai neištvers, tad nusivilko švarką, tačiau pasidėjo jį ant kelių, kad galėtų tuoj pat vėl apsivilkti, kai pasibaigs pokalbis. Vos jis nusivilko švarką, viena mergaitė sušuko:
— Jis jau nusivilko švarką!
Buvo girdėti, kaip visos ėmė grūstis prie plyšių, kad pamatytų šitą spektaklį.
— Mergaitės mano,— tarė dailininkas,— kad aš ruošiuosi tapyti tamstos portretą ir kad tamsta dėl to nusirengi.
— Šit kaip! — tarė K., bet dėl to nelabai pralinksmėjo, nes jautėsi nedaug geriau nei anksčiau, nors dabar sėdėjo vienmarškinis. Jis paklausė kone niūriai: — Kaip tamsta ten vadinai kitas dvi išeitis?
Jis vėl buvo spėjęs užmiršti tuos du terminus.
— Tariamas išteisinimas ir vilkinimas,— atsakė dailininkas.— Nuo tamstos priklausys, ką pasirinksi. Ir vienas, ir antras yra įmanomas su mano pagalba, nors, be abejo, man reikės dėl to pavargti; skirtumas tik tas, kad tariamam išteisinimui reikia trumpą laiką atiduoti visas jėgas, o vilkinimui jėgų reikia daug mažiau, tačiau dirbti tenka ilgą laiką. Taigi pirmiausia pakalbėkime apie tariamą išteisinimą. Jeigu tamsta panorėsi, tai aš popieriaus lape parašysiu liudijimą, kad esi nekaltas. Tokio liudijimo tekstą esu paveldėjęs iš tėvo, ir jo negalima pakeisti. Paskui, pasiėmęs tą raštą, apeisiu visus pažįstamus teisėjus. Pradėsiu, pavyzdžiui, nuo to, kad šįvakar, seanso metu, pakišiu tą dokumentą teisėjui, kurio portretą dabar tapau. Padėsiu prieš jį liudijimą, pareikšiu jam, kad tamsta esi nekaltas, ir laiduosiu už tamstos nekaltumą. Tačiau tai ne tik formalus, bet ir tikras, įpareigojantis laidavimas.
Dailininkas pažvelgė į K. lyg priekaištaudamas, kam šis nori užkrauti jam tokio laidavimo naštą.
— Tai būtų labai malonu,— pasakė K.— Bet nejaugi teisėjas patikėtų tamsta ir vis tiek manęs visiškai neišteisintų?
— Taip, juk aš tamstai jau sakiau,— tarė dailininkas.— Beje, nebūtinai kiekvienas turi manim patikėti, kuris nors teisėjas gali, pavyzdžiui, pareikalauti, kad tamstą ir patį pas jį atvesčiau. Tuomet tamsta turėtum nueiti kartu su manim. Žinoma, tokiu atveju mes jau būtume beveik laimėję, juo labiau kad aš tamstą, aišku, iš anksto informuočiau, kaip su tuo teisėju reikia elgtis. Blogiau bus su tais teisėjais, kurie — pasitaikys ir tokių — iš karto atsisakys manim pati-

keti. Žinoma, aš vis tiek mėginsiu kaip nors juos palenkti, tačiau greičiausiai mums teks atsisakyti jų paramos; bet tai nieko baisaus, pavieniai teisėjai čia nieko negali nulemti. Kai surinksiu po tuo liudijimu pakankamą skaičių teisėjų parašų, nunešiu jį tam teisėjui, kuris kaip tik veda tamstos bylą. Gali būti, kad po tuo dokumentu jau bus ir jo paties parašas, tokiu atveju viskas vyks truputėlį sparčiau nei paprastai. Bet apskritai tuomet jau iš viso lieka nedaug kliūčių, kaltinamajam tai pats saugiausias laikas. Nors keistai atrodo, tačiau taip jau yra, kad žmogus tuo metu yra saugesnis negu po išteisinamojo nuosprendžio. Tuo metu jam niekuo nereikia rūpintis. Su tuo liudijimu teisėjas gauna daugelio teisėjų laidavimą, gali kuo ramiausiai tamstą išteisinti ir, norėdamas padaryti paslaugą man bei kitiems savo pažįstamiems, be abejo, taip ir padarys; žinoma, prieš tai jis turės sutvarkyti kai kuriuos formalumus. O tamsta išeisi iš teismo ir būsi laisvas.
— Vadinasi, tada aš būsiu laisvas? — nedrąsiai paklausė K.
— Taip,— atsakė dailininkas,— tačiau tik tariamai arba, tikriau pasakius, laikinai laisvas. Mat žemesnieji teisėjai, prie kurių priklauso visi mano pažįstami, neturi teisės galutinai išteisinti, šią teisę turi tik pats aukščiausias teismas, nei tamstai, nei man, nei mums visiems visiškai nepasiekiamas. Kas ten dedasi, mes nežinome, ir, beje, nė nenorime žinoti. Taigi mūsų teisėjai neturi didžiosios teisės atleisti nuo kaltinimo, jie gali tik atpalaiduoti nuo kaltinimo. Vadinasi, jeigu tamsta šitaip išteisinamas, tai šią akimirką tamsta atleidžiamas nuo kaltinimo, tačiau jis ir toliau kybo tamstai virš galvos ir, atėjus įsakymui iš aukštesnės instancijos, gali tuoj pat vėl tamstą užgriūti. Kadangi mano ryšiai su teismu yra labai geri, tai aš galiu paaiškinti, kuo skirtumas tarp tikro ir tariamo išteisinimo grynai išoriškai reiškiasi instrukcijoje teismo kanceliarijoms. Kai kaltinamasis tikrai išteisinamas, visi proceso dokumentai pašalinami, jie visiems laikams išnyksta nuo valdininkų stalų, sunaikinamas ne tik kaltinimas, bet ir visa kita proceso medžiaga, net išteisinamasis nuosprendis. Viskas sunaikinama. Visai kas kita tariamas išteisinimas. Dokumentacija pasikeičia tik tiek, kad ji papildoma nekaltumo liudijimu bei išteisinamuoju nuosprendžiu ir išteisinamojo nuosprendžio pagrindimu. Tačiau apskritai ji ir toliau lieka teisme; kaip reikalauja nenutrūkstama teismo kanceliarijų veikla, ji siunčiama aukštesniems teismams, paskui vėl grįžta į žemesniuosius ir taip su didesniais ar mažesniais svyravimais, su didesniais ar mažesniais stabtelėjimais vis keliauja ir keliauja aukštyn ir žemyn. Tų kelių neįmanoma apskaičiuoti. Žiūrint

iš šalies, kartais gali pasirodyti, kad viskas jau seniai užmiršta, kad dokumentai dingo ir kad išteisinimas yra visiškas. Tačiau žmogus, nusimanantis apie teismą, tuo nepatikės. Nė vienas dokumentas nedingsta, teismas nieko nepamiršta. Vieną gražią dieną, kai niekas šito nebesitiki, koks nors teisėjas paima bylos aplanką į rankas, pamato, kad šioje byloje kaltinimas dar tebegalioja, ir įsako tučtuojau suimti kaltinamąjį. Šiuo atveju aš darau prielaidą, kad nuo tariamo išteisinimo iki naujo arešto praeis daug laiko; taip tikrai gali būti, aš žinau kelis tokius atvejus, tačiau lygiai taip pat įmanoma, kad išteisintasis pareis iš teismo į namus ir jau ras žmones, įgaliotus jį iš naujo suimti. Tada, žinoma, laisvas gyvenimas pasibaigia.
— Ir procesas prasideda iš naujo? — beveik negalėdamas patikėti, paklausė K.
— Žinoma,— atsakė dailininkas,— procesas prasideda iš naujo, tačiau ir vėl galima, kaip ir pirmą kartą, išsirūpinti tariamą išteisinimą. Reikia vėl sukaupti visas jėgas ir nepasiduoti.
Pastaruosius žodžius dailininkas turbūt pasakė tik todėl, kad pamatė, kaip jo pasakojimas prislėgė K.
— Bet tikriausiai,— tarė K., lyg norėdamas užbėgti už akių visiems dailininko komentarams,— tikriausiai antrąjį išteisinimą yra sunkiau pasiekti nei pirmąjį?
— Šiuo atžvilgiu,— atsakė dailininkas,— nieko konkretaus negalima pasakyti. Tikriausiai tamsta turi galvoje tai, kad antrasis areštas teisėjus nuteikia prieš kaltinamąjį? Čia tai jau netiesa. Juk teisėjai, išteisindami tamstą, patys numatė, kad toks areštas yra galimas. Taigi šita aplinkybė beveik neturi reikšmės. Tačiau, žinoma, dėl daugybės kitų priežasčių gali pasikeisti teisėjų nuotaika ir jų juridinis požiūris į bylą, tad, stengdamasis išsirūpinti antrąjį išteisinimą, turi prisiderinti prie pasikeitusių aplinkybių ir iš esmės veikti taip pat energingai kaip ir pirmąjį kartą.
— Tačiau juk ir tas antrasis išteisinimas nėra galutinis,— tarė K. ir nepatenkintas papurtė galvą.
— Žinoma,— atsakė dailininkas.— Po antrojo išteisinimo būna trečiasis areštas, po trečiojo išteisinimo — ketvirtasis areštas ir taip toliau. Tai glūdi jau pačioje tariamo išteisinimo sąvokoje.
K. tylėjo.
— Atrodo, kad tariamas išteisinimas tamstai nelabai priimtinas,— vėl prašneko dailininkas.— Galbūt vilkinimas bus parankesnis? Ar paaiškinti jo esmę?

K. linktelėjo. Dailininkas sėdėjo plačiai išsidrėbęs krėsle, naktiniai marškiniai buvo atsagstyti iki pat apačios, jis įkišo vieną ranką į užantį ir ėmė glostytis krūtinę ir šonus.
— Vilkinimo esmė,— prabilo dailininkas ir nutilo, žiūrėdamas priešais save ir lyg ieškodamas kuo tikslesnio žodžio,— vilkinimo esmė yra ta, kad procesas visą laiką dirbtinai laikomas pačioje pirminėje stadijoje. Norint tai pasiekti, reikia, kad kaltinamasis ir jo padėjėjas — visų pirma, aišku, padėjėjas — nuolatos palaikytų nenutrūkstamą kontaktą su teismu. Kartoju, čia nereikia įdėti tiek daug jėgų kaip siekiant tariamo išteisinimo, tačiau reikalingas daug didesnis atidumas. Negalima išleisti proceso iš akių, reikia ne tik reguliariai lankytis pas atitinkamą teisėją, bet ir kiekviena kita proga su juo susitikinėti ir stengtis visokiausiais būdais išlaikyti jo palankumą; jeigu to teisėjo pats nepažįsti, reikia rūpintis, kad jį paveiktų pažįstami teisėjai, tačiau tai visai nereiškia, kad galima atsisakyti mėginimų užmegzti tiesioginį kontaktą. Jeigu nieko nepražiopsosi, tai gali pakankamai tvirtai tikėtis, kad procesas visą laiką liks pirminėje stadijoje. Žinoma, procesas nenutraukiamas, tačiau kaltinamajam beveik taip pat negresia nuosprendis kaip ir laisvam. Palyginti su tariamu išteisinimu, vilkinimas yra tuo geresnis, kad kaltinamojo ateitis yra aiškesnė, jam nėra baimės būti staiga suimtam, jam nereikia būgštauti, kad kaip tik tuo metu, kai kitos aplinkybės tam nepalankios, reikės sukaupti visas jėgas ir jaudintis, siekiant tariamo išteisinimo. Be abejo, vilkinimas turi kaltinamajam ir neigiamų savybių, į kurias negalima neatsižvelgti. Turiu galvoje ne tai, kad šiuo atveju kaltinamasis niekada nėra laisvas — juk tikrąja prasme jis nėra laisvas ir po tariamo išteisinimo. Blogybė čia kita. Procesas negali sustoti, jeigu tam nėra bent jau tariamų priežasčių. Taigi išoriškai visą laiką turi kas nors vykti. Vadinasi, retkarčiais turi būti duodami visokie nurodymai, kaltinamasis turi būti kvočiamas, turi būti atliekami tyrimai ir taip toliau. Žodžiu, procesas turi visą laiką suktis tame mažučiame ratelyje, į kurį jis yra dirbtinai uždarytas. Žinoma, dėl to kaltinamajam atsiranda visokių nemalonumų, kurių, antra vertus, nereikia vaizduotis per daug baisiai. Juk viskas daroma tik dėl akių, vadinasi, kvotos vyksta labai trumpai, o jeigu tu neturi laiko ar noro, gali atsiprašyti ir nenueiti, su kai kuriais teisėjais kartais galima drauge sudaryti tvarkaraštį ilgam laikui, iš esmės svarbu tik tai, kad tu, šiaip ar taip, būdamas kaltinamasis, turi retkarčiais lankytis pas savo teisėją.

Jau sulig paskutiniais žodžiais K. užsimetė švarką ant rankos ir atsistojo.
— Jis jau stojasi! — tuoj pat pasigirdo šūksniai už durų.
— Tamsta ruošiesi išeiti? — paklausė dailininkas, irgi atsistojęs.— Tikriausiai negali ištverti to oro kambaryje. Man labai nesmagu. Aš dar norėjau tamstai šį tą pasakyti. Turėjau kalbėti labai glaustai. Tačiau tikiuosi, kad šnekėjau suprantamai.
— O taip! — tarė K. Jis taip įtemptai vertė save klausytis, kad net galva įskaudo.
Nepaisydamas šito patikinimo, dailininkas dar kartą viską apibendrino, lyg norėdamas paguosti išeinantį K.:
— Abiem metodams bendra yra tai, kad jie neleidžia nuteisti kaltinamojo.
— Bet juk jie neleidžia ir tikrai išteisinti,— tyliai atsakė K., lyg gėdydamasis, kad suprato šitą tiesą.
— Tamsta suvokei dalyko esmę! — skubiai tarė dailininkas.
K. padėjo ranką ant apsiausto, bet negalėjo pasiryžti net švarko apsivilkti. Mieliausiai už viską pasaulyje jis būtų čiupęs savo daiktus į glėbį ir išbėgęs į tyrą orą. Net mergaitės negalėjo paskatinti jo apsivilkti, nors jos, aplenkdamos įvykius, jau šaukė viena kitai, kad K. pradėjęs rengtis. Dailininkui, matyt, rūpėjo išsiaiškinti, su kokia nuotaika K. išeina, todėl jis tarė:
— Tikriausiai tamsta dar neapsisprendei, kurį iš mano pasiūlymų reikėtų pasirinkti. Ir gerai darai. Aš būčiau net pats tamstai pataręs neskubėti. Visi pranašumai ir trūkumai čia labai subtilūs, vos pastebimi. Viską reikia gerai pasverti. Tačiau, žinoma, negalima ir ilgai delsti.
— Aš greitai vėl pas tamstą užeisiu,— tarė K. ir, staiga pasiryžęs, apsivilko švarką, užsimetė ant pečių apsiaustą ir nuskubėjo prie durų, už kurių mergaitės ėmė baisiai triukšmauti. K. pasirodė, kad jis mato jas net pro uždarytas duris.
— Tamsta turi ištesėti savo žodį,— pasakė dailininkas, jo nely- dėdamas.— Jei ne, aš pats ateisiu į banką pasiteirauti, ką tamsta nusprendei.
— Atrakink tamsta galų gale duris! — šūktelėjo K. ir patraukė rankeną, į kurią, kaip jis jautė, mergaitės anapus durų irgi buvo įsikibusios.
— Nejau tamsta nori, kad mergaitės vėl tamstą apspistų? — paklausė dailininkas.— Geriau pasinaudok šituo išėjimu.

Jis mostelėjo ranka link durų už lovos. K. iškart sutiko ir puolė atgal prie lovos. Tačiau dailininkas, užuot atidaręs duris, palindo po lova ir prašneko iš ten:
— Luktelk tamsta dar trupučiuką. Gal užmestumei akį į paveikslą, kurį galėčiau tamstai parduoti?
K. nenorėjo pasirodyti nemandagus: juk dailininkas iš tikrųjų užjautė jį, pažadėjo ir toliau padėti, be to, dėl K. užmaršumo dar visai nebuvo kalbėta apie atsilyginimą už pagalbą, todėl K. dabar negalėjo atsisakyti ir laukė, kol jam parodys paveikslą, nors tiesiog drebėjo iš nekantrumo kuo greičiau ištrūkti iš dirbtuvės. Dailininkas ištraukė iš palovio šūsnį neįrėmintų paveikslų, tokių apdulkėjusių, kad, jam pamėginus nupūsti nuo viršutinio dulkes, šios dar ilgai mirguliavo K. prieš akis ir gniaužė jam kvapą.
— Lygumų peizažas,— tarė dailininkas, paduodamas K. paveikslą.
Ant drobės buvo nutapyti du skurdūs medeliai, toli nuo kits kito stovintys tamsioje žolėje. Tolumoje visomis spalvomis spindėjo sau-, lėlydis.
— Gerai,— pasakė K.,— aš pirksiu šitą.
K. netyčia atsakė taip lakoniškai, todėl net apsidžiaugė, kai dailininkas, nė kiek neįsižeidęs, pakėlė nuo žemės dar vieną paveikslą.
— O čia — pirmojo priešingybė,— tarė dailininkas.
Gal antrasis paveikslas ir buvo sumanytas kaip pirmojo priešingybė, tačiau tarp jų nebuvo galima įžiūrėti nė menkiausio skirtumo: tie patys medeliai, ta pati žolė, tas pats saulėlydis. Tačiau K. tai mažai terūpėjo.
— Gražūs peizažai,— pasakė jis.— Perku juos abu ir pasikabinsiu savo kabinete.
— Atrodo, kad šitas motyvas tamstai patinka,— tarė dailininkas, traukdamas trečią drobę.— Kaip tik turiu dar vieną panašų paveikslą.
Tačiau ir šiame paveiksle buvo atvaizduotas ne panašus, bet lygiai toks pat lygumų peizažas. Dailininkas sumaniai pasinaudojo proga parduoti senus paveikslus.
— Paimsiu ir šį,— tarė K.— Kiek kainuoja visi trys peizažai?
— Pasikalbėsim apie tai kitą kartą,— atsakė dailininkas.— Dabar tamsta skubi, o ryšys tarp mudviejų juk nenutrūks. Beje, labai džiaugiuosi, kad tamstai patinka šitie paveikslai, atiduosiu tamstai visas drobes, kurios guli čionai palovy. Ten vien lygumų peizažai,

jau daug esu jų nutapęs. Kai kurie žmonės nemėgsta tokių paveikslų, nes jie per daug niūrūs, o kitiems — tamsta irgi priklausai prie pastarųjų — kaip tik patinka niūrios drobės.
Tačiau K. dabar visai nebuvo linkęs klausytis šito elgetaujančio dailininko profesinių samprotavimų.
— Supakuok tamsta visus paveikslus! — sušuko jis, pertraukdamas dailininką.— Rytoj atsiųsiu kurjerį jų paimti.
— Nereikia,— tarė dailininkas.— Tikiuosi, kad rasiu nešiką, kuris tamstą tuoj pat palydės.
Galų gale jis pasilenkė virš lovos ir atvėrė duris.
— Lipk tamsta drąsiai ant lovos,— pasakė dailininkas.— Taip daro visi, kas pro čia ateina.
K. ir neraginamas nebūtų labai varžęsis, jis jau net buvo pastatęs vieną koją tiesiai ant patalų, tačiau, pažvelgęs pro atviras duris, vėl ją nuleido ant žemės.
— Kas ten? — paklausė jis dailininką.
— O ko tamsta taip nustebai? — savo ruožtu paklausė šis, irgi nustebęs.— Tai teismo kanceliarijos. Argi tamsta nežinojai, kad čia teismo kanceliarijos? Juk teismo kanceliarijos yra beveik kiekvienoje palėpėje, tai kodėl čia jų neturėtų būti? Tiesą sakant, ir mano dirbtuvė priklauso teismo kanceliarijoms, bet teismas leido man ja naudotis.
K. nusigando ne tiek dėl to, kad ir čia išvydo teismo kanceliarijas, daug labiau jį suėmė baimė dėl savęs, dėl savo nenusimanymo apie teismą. Jam atrodė, kad pagrindinė kaltinamojo elgesio taisyklė yra reikalavimas būti viskam pasiruošusiam, niekada nesiduoti užklumpamam iš netyčių, nespoksoti kaip niekur nieko į dešinę, kai kairėje stovi teisėjas. Bet kaip tik šiai taisyklei jis nuolatos nusižengdavo. Prieš jį traukėsi ilgas koridorius, iš kurio tvoskė toks oras, kad, palyginti su juo, dirbtuvės oras atrodė kone gaivus. Abipus koridoriaus stovėjo suolai, lygiai tokie pat kaip ir laukiamajame tos kanceliarijos, kuri tvarkė K. bylą. Atrodė, kad visos kanceliarijos įrengiamos pagal griežtą instrukciją. Šiuo metu klientų čia buvo nedaug. Vienas vyriškis pusiaugula sėdėjo kiek tolėliau, užsikniaubęs ant suolo, ir atrodė miegąs; kitas stovėjo prietemoje pačiame koridoriaus gale. K. perlipo per lovą, o dailininkas, nešinas paveikslais, nusekė įkandin. Netrukus jie sutiko teismo kurjerį — K. dabar jau iškart pažindavo teismo kurjerius iš auksinės sagos, kurią šie būdavo įsisiuvę savo civiliniuose kostiumuose tarp kitų paprastų sagų,— ir dailininkas paliepė jam palydėti K. Šis ėjo baisiai svirduliuodamas,

prisidengęs nosine burną. Kai jie buvo jau prie pat išėjimo, jiems priešais pasipylė mergaitės, kurių K. vis dėlto neišvengė. Matyt, jos pamatė, kad buvo atidarytos antrosios dirbtuvės durys ir apibėgo aplinkui, norėdamos patekti į vidų pro šitą pusę.
— Negaliu tamstos toliau lydėti! — kvatodamas sušuko dailininkas, mergaičių apspistas.— Iki pasimatymo! Nesvarstyk tamsta per ilgai!
K. net neatsigręžė. Išėjęs į gatvelę, jis sustabdė pirmą pasitaikiusią vežiko karietą. Jam labai norėjosi atsikratyti teismo kurjerio, kurio auksinė saga visą laiką badė jam akis, nors, ko gero, niekas daugiau jos visai nepastebėjo. Iš didelio paslaugumo kurjeris jau buvo besėdąs šalia vežiko ant pasostės, tačiau K. jį nuginė žemėn. Kai K. atvažiavo prie banko, buvo jau seniai po vidurdienio. Jis mielai būtų palikęs paveikslus karietoje, tačiau pabijojo, kad kada nors dailininkas gali pareikalauti juos parodyti. Todėl paliepė nunešti drobes į savo kabinetą ir užrakino jas pačiame apatiniame rašomojo stalo stalčiuje, kad bent pirmosiomis dienomis jos nekristų į akis direktoriaus pavaduotojui.
AŠTUNTAS SKYRIUS
Pirklys Blokas. K. atsisako advokato
Galų gale K. vis dėlto pasiryžo atsisakyti advokato tarpininkavimo. Tiesa, jis negalėjo atsikratyti abejonių, ar protingai elgiasi, tačiau vis dėlto daug stipresnis buvo įsitikinimas, jog tai padaryti būtina. Šis pasiryžimas tą dieną, kai K. nusprendė eiti pas advokatą, kainavo jam daug jėgų, jis dirbo itin lėtai, turėjo ilgai pasilikti banke, ir buvo jau po dešimtos, kai pagaliau atsidūrė prie advokato durų. Prieš skambindamas dar pagalvojo, ar nebūtų geriau atsisakyti advokato paslaugų telefonu arba laišku, nes asmeninis pokalbis, be abejo, turėjo būti labai nemalonus. Vis dėlto K. nebuvo linkęs jo atsižadėti; atsisakius advokato paslaugų kokiu nors kitu būdu, šis galėtų patylėti arba išsisukti tuščiais žodžiais, ir K., jeigu tik Lenei nepavyktų ko nors išsiaiškinti, niekada nesužinotų, kaip advokatas sutiko žinią apie jo paslaugų atsisakymą ir ką jisai mano — o jo nuomonė buvo gana svarbi — apie tas pasekmes, kurių šis atsisakymas gali

turėti K. O jeigu advokatas sėdės priešais K. ir žinia apie K. atsisakymą užklups jį netikėtai, tai net ir tuomet, jei iš advokato nedaug pavyktų išpešti, K. galės nesunkiai išskaityti iš jo veido ir elgesio viską, ko tik jam reikės. Galėjo būti ir taip, kad K. įsitikins, jog būtų geriau palikti advokatą rūpintis jo gynyba, ir atšauks savo atsisakymą.
Kaip visuomet, po pirmojo skambučio prie advokato durų niekas neatsiliepė. „Lene galėtų truputį vikriau suktis“,— pagalvojo K. Bet gerai buvo nors tas, kad šį kartą, priešingai negu paprastai, nesikišo kiti gyventojai: nei tas vyriškis su chalatu, nei dar kas nors kitas netrukdė K. Spausdamas antrą kartą skambučio mygtuką, K. grįžtelėjo į kito buto duris, bet šį kartą ir jos buvo uždarytos. Pagaliau advokato durų langelyje pasirodė pora akių, tačiau tai buvo ne Lenės akys. Kažkas atrakino duris, bet dar tebelaikė jas užrėmęs iš vidaus, sušuko buto gilumom „Tai jis!“ — ir tik tada atidarė. K. užgulė duris, nes jau girdėjo, kaip jam už nugaros kitame bute kažkas skubiai suka raktą spynoje. Todėl, kai durys prieš jį pagaliau atsidarė, jis beveik griūte įgriuvo į prieškambarį ir dar suspėjo pamatyti, kaip kambarius jungiančiu koridoriumi nubėgo vienmarškinė Lene, kuriai, matyt, ir šūktelėjo vyriškis, atidaręs duris. K. pažiūrėjo Lenei įkandin, paskui atsisuko į tą vyriškį. Tai buvo mažutis, liesas, barzdotas žmogelis, rankoje jis laikė žvakę.
— Tamsta čia tarnauji? — paklausė K.
— Ne,— atsakė šis.— Aš čia pašalietis, advokatas yra tiktai mano patikėtinis, atėjau pasitarti su juo vienu teisiniu reikalu.
— Be švarko? — paklausė K., rankos mostu parodydamas, kad žmogelio apranga netvarkinga.
— Ak, atleisk tamsta! — sušuko vyriškis, žvakės šviesoje apžiūrinėdamas pats save, lyg tik dabar būtų pamatęs, kad stovi be švarko.
— Lene— tamstos meilužė? —griežtai paklausė K. Jis stovėjo trupučiuką prasižergęs, rankas, kuriose laikė skrybėlę, susidėjęs ant nugaros. Jau vien dėl to, kad vilkėjo šiltą apsiaustą, jautėsi daug pranašesnis už šitą liesą žmogelį.
— Viešpatie! — sušuko tas nusigandęs, užsidengdamas viena ranka veidą.— Ne, ne, kas tamstai į galvą atėjo?
— Panašu, kad tamsta sakai teisybę,— šypsodamasis tarė K.— Vis dėlto... Eime!
Jis mostelėjo skrybėle, liepdamas žmogeliui eiti pirma.
— Kuo gi tamsta vardu? — paklausė K. eidamas.

— Blokas, pirklys Blokas,— atsakė žmogelis ir prisistatydamas atsisuko į K., tačiau šis neleido jam sustoti.
— Ar tai tamstos tikroji pavardė? — paklausė jis.
— Žinoma,— atsakė tas.— Kodėl tamsta abejoji?
— Pagalvojau, kad tamsta gali būti suinteresuotas nuslėpti savo pavardę,— atsakė K.
Jis jautėsi taip laisvai, kaip paprastai esti tik svečioje šalyje, kai šnekiesi su daug žemesniais už save, visai nekalbi apie tai, kas rūpi tau pačiam, tik abejingai klausinėji juos apie jų reikalus ir šitaip išaukštini juos iki savęs, tačiau bet kada gali vėl parodyti jiems jų vietą. Prie advokato kabineto durų K. stabtelėjo, atidarė jas ir šūktelėjo pirkliui, kuris klusniai žingsniavo toliau:
— Neskubėk tamsta! Pašviesk čionai!
K. pagalvojo, kad Lene galėjo pasislėpti kabinete, ir privertė pirklį apieškoti visus kampus, tačiau kambary nieko nebuvo. Priešais teisėjo paveikslą K. paėmė pirklį už petnešų ant nugaros:
— Ar žinai tamsta, kas čia toks? — paklausė jis, rodydamas pirštu aukštyn.
Pirklys pakėlė žvakę, pažvelgė markstydamasis į viršų ir tarė:
— Teisėjas.
— Ar tai aukštas teisėjas? — vėl paklausė K., atsistodamas šalia pirklio, kad galėtų matyti, kokį įspūdį šiam daro portretas.
Pirklys susižavėjęs žvelgė aukštyn.
— Taip, tai aukštas teisėjas,— atsakė jis.
— Nedaug tamsta išmanai,— tarė K.— Jis pats žemiausias iš visų žemesniųjų tardytojų.
— Dabar prisimenu,— pasakė pirklys.— Aš irgi kartą tai esu girdėjęs.
— Žinoma! — sušuko K.— Visai užmiršau, žinoma, kad tamsta turėjai tai girdėti!
— Bet kodėl gi, kodėl? — paklausė pirklys ir, K. kumščiuojamas, žengė durų link.
Koridoriuje K. pasakė:
— Juk tamsta žinai, kur pasislėpė Lene?
— Pasislėpė? — paklausė pirklys.— Visai ne, dabar turbūt virtuvėje verda advokatui sriubą.
— Tai kodėl man iškart nepasakei?
— Aš juk norėjau tamstą ten nuvesti, bet tamsta man liepei sugrįžti,— atsakė Blokas, lyg sutrikęs nuo vienas kitam prieštaraujančių įsakymų.
— Matyt, tamsta tariesi esąs labai gudrus,— tarė K.— Na, vesk, tamsta!
Virtuvėje K. dar nė karto nebuvo buvęs, ji pasirodė esanti nuostabiai didelė ir prabangiai įrengta. Jau vien viryklė buvo triskart didesnė už paprastą, tačiau detalių nebuvo galima įžiūrėti, nes šiuo metu virtuvę švietė tik maža lemputė, kybanti viršum durų. Lene, kaip visada su balta prijuoste, stovėjo prie viryklės ir leido kiaušinius į puodą, stovintį ant spiritinės viryklėlės.
— Labas vakaras, Jozefai! — tarė Lene, skersa akimi žvilgtelėjusi į K.
— Labas vakaras,— atsakė K. ir mostelėjo ranka link nuošaliai stovinčio krėslo, liepdamas pirkliui sėstis ant jo; šis atsisėdo. O K. priėjo iš užpakalio prie pat Lenės, pasilenkė jai per petį ir paklausė:
— Kas čia toks?
Viena ranka maišydama sriubą, Lene apkabino antrąja K., prisitraukė jį į priekį prie savęs ir atsakė:
— Tai pasigailėjimo vertas žmogelis, vargšas pirklys, toks Blokas. Tu tik pažiūrėk į jį.
Abu atsigręžė. Pirklys sėdėjo ant krėslo, kurį jam buvo parodęs K.; jis užpūtė žvakę, nes dabar jos nebereikėjo, ir spaudė pirštais dagtį, kad nustotų rūkęs.
— Tu buvai vienmarškinė,— pasakė K. ir, suėmęs rankomis Lenės galvą, vėl atgręžė ją į viryklę.
Lene tylėjo.
— Jis tavo meilužis? — paklausė K.
Lene norėjo pamaišyti sriubą, tačiau K. pačiupo ją už abiejų rankų ir šūktelėjo:
— Atsakyk!
— Eime į kabinetą, aš tau viską paaiškinsiu,— tarė Lene.
— Ne,— atsakė K.,— noriu, kad tu čionai man viską paaiškintum.— Ji pakibo jam ant kaklo, norėdama jį pabučiuoti, tačiau K. atstūmė ją ir tarė: — Nenoriu, kad dabar mane bučiuotum.
— Jozefai,— tarė Lene, maldaujamai ir vis dėlto atvirai žvelgdama K. į akis.— Nejaugi tu imsi manęs pavyduliauti ponui Blokui? Rudi,— pridūrė ji, kreipdamasi į pirklį,— padėk gi man, juk matai, kad mane įtarinėja, mesk tą žvakę.

Buvo galima pagalvoti, kad Blokas visai jų nesiklauso, tačiau pasirodė, kad jis viską girdėjo.
— Visai nesuprantu, kodėl tamsta turėtum pavyduliauti,— tarė jis ne per sąmojingiausiai.
— Ir aš nesuprantu,— atsakė K., su šypsena žvelgdamas į pirklį.
Lene nusikvatojo, pasinaudojo tuo, kad K. nusigręžė, įsikibo jam
į parankę ir sušnibždėjo:
— Palik jį, juk matai, koks tai žmogus. Aš jį trupučiuką paglobojau, nes jis yra svarbus advokato klientas, tik todėl. O tu? Ar tu dar šįvakar nori pasikalbėti su advokatu? Šiandien jis labai serga, bet jeigu nori, aš jam apie tave pranešiu. O naktį pasiliksi pas mane, būtinai. Ir taip jau seniai nebuvai pas mus, net advokatas pasigedo. Neužleisk savo proceso! Ir aš turiu tau papasakoti daugybę dalykų, kuriuos man pavyko sužinoti. Na, pirmiausia nusivilk apsiaustą!
Lene padėjo K. nusivilkti, nuėmė jam skrybėlę, tekina nunešė tuos daiktus pakabinti į prieškambarį, vėl tekina sugrįžo į virtuvę ir pažiūrėjo į sriubą.
— Ar man pirma pranešti apie tave, ar nunešti jam sriubos?
— Pirma pranešk apie mane,— tarė K.
Jis buvo susierzinęs, mat iš pradžių buvo ketinęs išsamiai aptarti su Lene savo reikalus, ypač tai, ar gerai daro, atsisakydamas advokato paslaugų, bet kadangi čionai sėdėjo pirklys, tai jam praėjo noras apie tai kalbėti. Bet dabar jo reikalas pasirodė per daug svarbus, kad dėl to pirkliūkščio turėtų taip iš esmės viską keisti, todėl pasišaukė atgal Lenę, jau išėjusią į koridorių.
— Nunešk jam pirma sriubos,— tarė K.— Tegu jis pasistiprina prieš pokalbį su manim, jam tai pravers.
— Tamsta irgi advokato klientas,— tarsi konstatuodamas faktą, tyliai pasakė pirklys iš savo kampo.
Tačiau tie jo žodžiai buvo sutikti labai nepalankiai.
— O kas tamstai darbo? — paklausė K.
— Patylėk,— tarė ir Lene, o paskui kreipėsi į K.: — Vadinasi, pirma nunešiu jam sriubos,— ir supylė sriubą į puodelį.— Tiktai bijau, kad tada jis iškart užmigs, pavalgęs jis visada greit užminga.
— Tai, ką aš jam pasakysiu, išvaikys jam visus miegus,— tarė K., visą laiką stengdamasis pabrėžti, kad ketina kalbėtis su advokatu apie labai svarbų reikalą, jis norėjo, kad Lene paklaustų, apie ką jis žada šnekėtis, ir tik tada paprašyti jos patarimo. Tačiau Lene tiktai

tiksliai vykdė jo įsakymus. Eidama su puodeliu pro šalį, ji tyčia švelniai kumštelėjo K. ir sušnibždėjo:
— Kai tik jis suvalgys sriubą, iškart pranešiu apie tave, kad tu kuo greičiau pas mane sugrįžtum.
— Eik,— atsakė K.— Eik jau, eik.
— Nebūk toks rūstus,— paprašė ji, tarpduryje dar kartą atsigręžusi su puodeliu į K.
K. pažvelgė jai įkandin; dabar jis jau galutinai nusprendė atsisakyti advokato. Gal net ir geriau, kad negalėjo pirma pasišnekėti apie tai su Lene; ši tikriausiai per mažai viską išmanė, greičiausiai būtų puolusi atkalbinėti K., galbūt net iš tikrųjų šį kartą būtų įtikinusi jį neatsisakyti advokato paslaugų, ir jis vėl būtų paskendęs abejonėse ir nerime, o galų gale vis tiek būtų po kurio laiko įvykdęs savo sprendimą, nes šis buvo pernelyg svarbus. Juo anksčiau jis tą sprendimą įvykdys, juo mažiau turės žalos. Beje, gal ir pirklys gali apie tai šį tą pasakyti.
K. atsigręžė, o pirklys, vos tai pastebėjęs, tuoj pat buvo besistojąs.
— Sėdėk, sėdėk tamsta,— tarė K. ir prisitraukė krėslą šalia jo.— Ar tamsta jau senas advokato klientas?
— Taip,— atsakė pirklys,— labai senas klientas.
— Kiek metų jis tvarko tamstos reikalus? — paklausė K.
— Nežinau, kokia prasme tamsta klausi,— tarė pirklys.— Prekybos operacijose — aš prekiauju javais — advokatas tvarko mano reikalus nuo to laiko, kai perėmiau firmą, taigi maždaug dvidešimt metų, o mano asmeniniame procese, kurį tamsta turbūt turi omeny, jis irgi nuo pat pradžios, tai yra jau daugiau nei penkerius metus, man atstovauja. Taip, taip, gerokai daugiau nei penkerius metus,— pridūrė jis, išsitraukdamas aptrintą piniginę.— Aš čia viską turiu susirašęs; jei tamsta pageidauji, galiu pasakyti tikslias datas. Sunku viską atsiminti. Mano procesas tikriausiai trunka jau daug ilgiau, jis prasidėjo tuojau po žmonos mirties, vadinasi, daugiau nei prieš pusšeštų metų.
K. pasislinko arčiau.
— Tai advokatas tvarko ir paprastus teisinius reikalus? — paklausė jis. Toks teismų ir teisės mokslų ryšys, rodos, jį nepaprastai nuramino.
— Žinoma,— atsakė pirklys ir sušnibždėjo K. į ausį: — Žmonės net kalba, kad paprastas bylas jis tvarko geriau nei tas kitas.
Bet paskui Blokas, rodos, pasigailėjo tai pasakęs, nes uždėjo ranką K. ant peties ir paprašė:

— Būk tamsta malonus, neišduok manęs.
Norėdamas jį nuraminti, K. paplekšnojo jam per kelį ir tarė:
— Ne, ne, aš juk ne išdavikas.
— Matai tamsta, jis labai kerštingas,— pasakė pirklys.
— Tokiam ištikimam klientui jis, be abejo, nieko nedarys,— atsakė K.
— Gali ir padaryti,— tarė pirklys.— Kai jis susijaudina, tai nieko nepaiso. Beje, aš jam nesu labai ištikimas.
— Kaipgi? — paklausė K.
— Nežinau, ar galiu tamstai viską pasakoti,— suabejojo pirklys.
— Manau, kad gali,— atsakė K.
— Na, gerai,— tarė pirklys.— Aš tamstai šį tą papasakosiu, bet ir tamsta turėsi patikėti man kokią paslaptį, kad abu galėtumėm laikytis išvien prieš advokatą.
— Tamsta labai atsargus,— pasakė K.,— bet aš pasakysiu paslaptį, kuri tamstą visiškai nuramins. Kuo gi reiškiasi tamstos neištikimybė advokatui?
— Matai tamsta,— prabilo iš lėto pirklys tokiu tonu, lyg prisipažintų darąs kažką negarbinga,— be jo turiu ir daugiau advokatų.
— Bet juk tai nieko blogo,— trupučiuką nusivylęs, pasakė K.
— Kur čia nieko! — tarė pirklys, kuris vis dar sunkiai alsavo po savo prisipažinimo, bet dabar, po paskutiniųjų K. žodžių, truputėlį aprimo.— Tai draudžiama. Ir visų griežčiausiai yra draudžiama be vadinamojo oficialaus advokato samdytis ir šunadvokačius. O aš kaip tik taip ir padariau. Be šito aš turiu dar penkis šunadvokačius.
— Penkis? — sušuko K., jį nustebino toks skaičius.— Penkis advokatus be šito?
Pirklys linktelėjo.
— Šiuo metu kaip tik vedu derybas dar ir su šeštuoju.
— Bet kam tamstai reikia tiek daug advokatų? — paklausė K.
— Man jie visi reikalingi,— atsakė pirklys.
— Gal galėtum tamsta man tai plačiau paaiškinti? — paprašė K.
— Mielai,— sutiko pirklys.— Visų pirma aš, žinoma, nenoriu pralaimėti proceso, tai juk savaime suprantama. Vadinasi, negaliu išleisti iš akių nieko, kas man gali būti naudinga; net jeigu kuriuo nors konkrečiu atveju viltis gauti naudos yra visai menka, vis tiek neturiu teisės praleisti progos. Todėl paaukojau procesui viską, ką tik turėjau. Pavyzdžiui, išėmiau iš apyvartos visą savo kapitalą. Anksčiau mano prekybinės firmos kontora užėmė beveik visą namo aukštą, o šiandien užtenka mažučio kambarėlio iš kiemo pusės, kur dirbu su vienu mokiniu. Tokio prekybos sumažėjimo priežastis yra, žinoma, ne vien tai, kad aš išėmiau kapitalą; dar labiau ji sumažėjo dėl to, kad skiriu jai daug mažiau jėgų. Jeigu nori ką nors padaryti savo proceso labui, kitais reikalais nelabai gali rūpintis.
— Vadinasi, tamsta ir pats bandai tvarkyti savo reikalus teisme? — paklausė K.— Kaip tik apie tai norėčiau šj tą sužinoti.
— Apie tai nedaug ką galiu papasakoti,— atsakė pirklys.— Iš pradžių iš tikrųjų bandžiau, bet greitai atsisakiau tų mėginimų. Tai kainuoja per daug jėgų ir duoda mažai naudos. Veikti ten pačiam ir vesti derybas bent man pasirodė visai neįmanoma. Jau vien tam, kad galėtum sėdėti ir laukti tenai, reikia daug pastangų. Juk tamsta ir pats žinai, koks slogus oras tose kanceliarijose.
— Iš kur tamsta žinai, kad aš ten esu buvęs? — paklausė K.
— Aš kaip tik sėdėjau laukiamajame, kai tamsta ėjai pro šalį.
— Tai bent sutapimas! — sušuko K. apstulbęs ir visai pamiršęs, koks juokingas pirma jam atrodė pirklys.— Vadinasi, tamsta mane matei! Tamsta buvai laukiamajame, kai aš ėjau pro šalį. Taip, aš tikrai kartą ėjau tuo koridorium.
— Tas sutapimas ne toks jau didelis,— tarė pirklys.— Juk aš ten būnu beveik kasdien.
— Dabar tikriausiai ir man reikės dažniau ten lankytis,— pasakė K.— Tiktai turbūt manęs ten jau nesutiks taip pagarbiai kaip anąkart. Visi atsistojo. Turbūt pamanė, kad aš teisėjas.
— Ne,— atsakė pirklys.— Tąkart mes sveikinomės su teismo kurjeriu. Mes žinojome, kad tamsta kaltinamasis. Tokios žinios plinta labai sparčiai.
— Vadinasi, tamsta tai žinojai! — tarė K.— Tuomet tamstai, ko gero, atrodė, kad aš labai pasipūtęs. Ar žmonės paskui taip nešnekėjo?
— Ne,— atsakė pirklys,— priešingai. Bet tai grynos kvailystės.
— Kokios kvailystės? — susidomėjo K.
— Kam tamsta klausinėji? — piktokai atsakė pirklys.— Juk tamsta, atrodo, nepažįsti tų žmonių ir tikriausiai nepajėgsi visko gerai suprasti. Turėk galvoj tamsta, kad ten nuolat kalbama apie tokius dalykus, kurių protas tiesiog nepajėgia aprėpti; visi ten labai pavargę ir išsiblaškę, užtat daug kas vadovaujasi prietarais. Aš šneku apie kitus, bei ir pats nesu geresnis. Tokių prietarų pavyzdys gali būti tai, jog ne vienas tariasi gebąs išskaityti iš kaltinamojo veido, ypač

iš lūpų linijos, kuo baigsis jo procesas. Taigi tie žmonės tvirtino, kad tamsta, sprendžiant iš lūpų, būsi neabejotinai greitai pasmerktas. Kartoju, tai tik juokingi prietarai, ir dauguma tikrų faktų juos visiškai paneigia, tačiau kai gyveni tarp tų žmonių, sunku atsispirti jų įtakai. Tik pagalvok tamsta, kokį stiprų poveikį gali turėti tie prietarai! Ar pameni tamsta, kaip užkalbinai ten vieną žmogų? Bet jis atsakydamas beveik negalėjo nė žodžio ištarti. Žinoma, ten galima sutrikti dėl daugybės priežasčių, bet viena iš jų buvo tamstos lūpos. Paskui jis pasakojo, kad jam atrodę, jog tamstos lūpose jis išvydęs ir savo paties pasmerkimo ženklą.
— Mano lūpose? — paklausė K., išsitraukė kišeninį veidrodėlį ir ėmė apžiūrinėti save.— Nematau nieko ypatinga savo lūpose. O tamsta?
— Aš irgi nieko nematau,— atsakė pirklys.— Visiškai nieko.
— Kokie prietaringi tie žmonės! — sušuko K.
— Ar aš nesakiau? — atsakė pirklys.
— Argi jie taip dažnai susitikinėja ir keičiasi nuomonėmis? — paklausė K.— Aš pats iki šiol laikiausi visai nuošaly.
— Apskritai jie visai nesusitikinėja,— pasakė pirklys.— Tai būtų neįmanoma, juk jų tiek daug. Be to, nedaug tėra ir bendrų interesų. Jeigu retkarčiais kokia grupelė ir pradeda tikėti, kad turi kokių nors bendrų interesų, tai greit paaiškėja, kad tas tikėjimas klaida. Kartu su kitais tame teisme nieko nelaimėsi. Kiekviena byla nagrinėjama atskirai, juk tai pats kruopščiausias teismas. Vadinasi, kartu su kitais čia nieko nelaimėsi, tik pavienis žmogus retkarčiais slapta ką nors pasiekia; tik tuomet, kai tai jau pasiekta, sužino ir kiti; bet niekas nežino, kaip tai įvyksta. Taigi kaltinamieji visai nebendrauja, tiesa, retkarčiais jie susitinka laukiamajame, bet ten mažai apie ką kalba. Visi tie prietarai egzistuoja jau nuo senų senovės ir tiesiog patys savaime plinta.
— Aš mačiau tuos ponus laukiamajame,— tarė K.— Tačiau jų laukimas man pasirodė beprasmiškas.
— Laukimas nėra beprasmiškas,— atsakė pirklys,— beprasmiški tėra vien bandymai pačiam įsikišti. Jau sakiau, kad be šito aš dar turiu penkis advokatus. Atrodo,— aš ir pats iš pradžių taip maniau,— kad dabar jau galėčiau palikti jiems vieniems rūpintis byla. Tačiau tokia nuomonė būtų visiškai klaidinga. Penketui aš nė tiek negaliu palikti tvarkyti bylą kaip vienam. Turbūt tamstai tas nesuprantama?
— Taip,— pasakė K. ir raminamai padėjo ranką ant pirklio

rankos, norėdamas pristabdyti jo labai greitą kalbą.— Tik prašyčiau tamstą kalbėti truputėlį lėčiau, juk visi tie dalykai mart labai svarbūs, o aš nespėju sekti tamstos žodžių.
— Gerai, kad tamsta man tai priminei,— tarė pirklys.— Juk tamsta dar visai naujokas, žengi tik pirmuosius žingsnius. Tamstos procesas trunka tiktai pusę metų, ar ne? Taip, taip, girdėjau. Toks jaunutis procesas! O aš visus tuos dalykus permąsčiau jau begalę kartų, man jie pasidarė natūraliausi pasaulyje!
— Turbūt tamsta džiaugiesi, kad tamstos procesas jau taip toli pažengęs į priekį? — paklausė K., nes nenorėjo tiesiai klausti, kaip klostosi pirklio reikalai. Tačiau ir tiesaus atsakymo negavo.
— Taip, aš jau penkerius metus velku šitą procesą,— atsakė pirklys ir nuleido galvą.— Tai nemažas laimėjimas.
Paskui valandžiukę patylėjo. K. pasiklausė, ar Lene dar negrįžta. Žinia, jis norėjo, kad ji dar negrįžtų, nes turėjo dar daug ko paklausti ir nenorėjo, kad Lene pamatytų jį taip konfidencialiai šnekučiuojantis su pirkliu, bet, antra vertus, jam labai nepatiko, kad ji taip ilgai, daug ilgiau, nei truktų paduoti sriubos, sėdėjo pas advokatą, nors K. laukė jos virtuvėje.
— Dar gerai prisimenu tuos laikus,— vėl prabilo pirklys, ir K. iškart sukluso,— kai mano procesas buvo toks pat jaunas kaip dabar tamstos. Tuo metu turėjau tik šį vieną advokatą, bet nelabai buvau juo patenkintas.
Aš čia tuojau viską išsiaiškinsiu, pagalvojo K., energingai linkčiodamas galva, lyg šitaip galėtų paraginti pirklį pasakyti viską, ką norėjo sužinoti.
— Mano procesas,— toliau kalbėjo pirklys,— nejudėjo į priekį, tiesa, vykdavo kvotos, ir aš visada į jas ateidavau, rinkau medžiagą, pateikiau teismui visas savo buhalterijos knygas, nors vėliau sužinojau, kad to visai nereikėjo, nuolat bėgiojau pas advokatą, šis įteikinėjo teismui visokiausius prašymus...
— Visokiausius prašymus? — paklausė K.
— Žinoma,— atsakė pirklys.
— Man tai labai svarbu,— pasakė K.— Mano byloje jis vis dar rašo pirmą prašymą. Iki šiol jis nieko nepadarė. Dabar matau, kad jis begėdiškai užleido mano reikalus.
— Gali būti visokiausių pateisinamų priežasčių, kodėl prašymas dar neparuoštas,— tarė pirklys.— Beje, vėliau paaiškėjo, kad iš visų tų mano byloje paduotų prašymų nebuvo jokios naudos. Vieną iš jų

net pats skaičiau, vienas teismo valdininkas malonėjo man jį parodyti. Tas prašymas buvo, tiesa, labai mokslingas, tačiau iš tikrųjų visai be turinio. Visų pirma — daugybė lotyniškų žodžių, kurių aš nesuprantu, paskui — keli puslapiai abstraktaus kreipimosi į teismą, dar toliau — komplimentai pavieniams valdininkams, kurie, tiesa, nebuvo įvardyti, bet juos pažįstantis žmogus iškart galėjo atspėti, apie ką kalbama, paskui — advokato pagyros sau pačiam ir tiesiog šuniškas žeminimasis prieš teismą, o galų gale — analizė senesnių laikų bylų, tariamai panašių į maniškę. Beje, kiek galėjau suprasti, ta analizė buvo atlikta labai kruopščiai. Visu tuo, ką čia pasakiau, visai nenoriu menkinti advokato darbo, be to, ir tas prašymas, kurį skaičiau, buvo tik vienas iš daugelio, tačiau, šiaip ar taip, tuo metu negalėjau pastebėti jokios pažangos savo procese. Apie tai dabar ir noriu papasakoti.
— Kokią gi pažangą tamsta norėjai pastebėti? — paklausė K.
— Tamstos klausimas visai protingas,— šyptelėjo pirklys.— Tokiose bylose pažanga retai kada būna matoma. Tačiau tuomet aš dar to nežinojau. Esu pirklys, o tuomet buvau net tikresnis pirklys nei šiandien, tad norėjau pamatyti apčiuopiamą pažangą: procesas turėjo krypti į pabaigą, ar bent jau kaip reikiant varytis į priekį. O vietoj to vykdavo tiktai kvotos, kurių turinys dažniausiai būdavo visai tas pats; visus atsakymus aš jau mokėjau atmintinai kaip litaniją; kelis kartus per savaitę teismo kurjeris ateidavo į mano kontorą, į namus ar dar kur nors, kur galėdavo mane surasti. Tai, žinoma, buvo labai nepatogu (šiandien bent jau šiuo požiūriu yra daug geriau, telefono skambutis daug mažiau trukdo), tarp mano biznio draugų, o ypač tarp giminaičių, jau ėmė sklisti gandai apie procesą, žodžiu, nemalonumai griuvo ant manęs iš visų pusių, tačiau nebuvo nė mažiausio ženklo, kad artimiausiu metu galėtų įvykti nors pirmasis bylos nagrinėjimas. Tada nuėjau ir pasiskundžiau advokatui. Jis, tiesa, ėmėsi man viską nuodugniai aiškinti, tačiau kategoriškai atsisakė padaryti taip, kaip aš siūliau; girdi, nė vienas žmogus negalįs pagreitinti bylos nagrinėjimo, o reikalauti to paduodant prašymą, kaip aš norėjau, esą tiesiog negirdėtas dalykas, tai, girdi, tik pražudytų ir mane, ir advokatą. Aš pagalvojau: tai, ko nenori ar negali padaryti šitas advokatas, norės ir galės kitas. Tad ėmiau dairytis kitų advokatų. Pasakysiu iš karto: nė vienas iš jų nesutiko ko nors reikalauti ir nepasiekė, kad būtų paskirtas bylos nagrinėjimo terminas, tai iš tikrųjų yra neįmanoma, ir tuo atžvilgiu šis advokatas manęs neapgavo; beje, čia dar reikia

padaryti vieną išlygą, apie kurią pakalbėsiu vėliau; bet apskritai nė kiek nesigailiu, kad kreipiausi į kitus advokatus. Tamsta tikriausiai jau girdėjai iš daktaro Huldo šį bei tą apie šunadvokačius, turbūt jis juos pavaizdavo kaip tikrus menkystas, tokie jie ir yra. Tiesa, kalbėdamas apie tuos šunadvokačius ir lygindamas juos su savimi ir savo kolegomis, jis visuomet daro mažutę klaidą, į kurią aš, visai tarp kitko, norėčiau atkreipti tamstos dėmesį. Tokiais atvejais savo aplinkos advokatus jis pabrėžtinai vadina „didžiaisiais advokatais“. Tai netiesa; žinoma, kiekvienas, kada tik panorėjęs, gali vadinti save didžiu, tačiau šiuo atveju viską lemia tiktai teismo terminologija. O pagal ją be šunadvokačių dar yra mažieji ir didieji advokatai. Taigi šis advokatas ir jo kolegos tėra tik mažieji advokatai, o didieji advokatai, apie kuriuos esu tik girdėjęs, bet niekada nesu jų matęs, savo rangu yra nepalyginti aukštesni už mažuosius advokatus, kur kas aukštesni nei šie už tuos visų niekinamus šunadvokačius.
— Didieji advokatai? — paklausė K.— O kas jie tokie? Kaip prie jų prieiti?
— Vadinasi, tamsta dar nieko apie juos nesi girdėjęs? — tarė pirklys.— Vargu ar yra nors vienas kaltinamasis, kuris, išgirdęs, kad jų esama, kurį laiką apie juos nesvajotų. Geriau nepasiduok tamsta tokiai pagundai. Aš nežinau, kas yra didieji advokatai, o prieiti prie jų tikriausiai iš viso neįmanoma. Nežinau nė vieno atvejo, kada būtų galima tvirtai pasakyti, kad jie dalyvavo byloje. Kai ką jie imasi ginti, bet savo pastangomis šito negalima pasiekti, jie gina tik tuos, kuriuos nori ginti. Atrodo, kad byla, kurios jie imasi, jau turi būti perėjusi per žemesnįjį teismą. Apskritai geriau apie juos negalvoti, nes priešingu atveju pokalbiai su kitais advokatais, jų patarimai ir pagalba atrodo tokie šlykštūs ir beprasmiški,— aš ir pats tai patyriau,— kad norisi viską mesti, atsigulti namie į lovą ir nieko daugiau negirdėti. O tai, žinoma, būtų pats kvailiausias dalykas; be to, ir lovoje neilgai turėtum ramybę.
— Tai tamsta tąsyk negalvojai apie didžiuosius advokatus? — paklausė K.
— Galvojau, bet neilgai,— vėl šyptelėjo pirklys.— Deja, neįmanoma visai jų užmiršti, ypač naktys yra palankios tokioms mintims. Tačiau tuomet aš troškau greitų rezultatų, todėl kreipiausi į šunadvokačius.
— Kaip jaukiai judu čia šnekučiuojatės! — šūktelėjo Lene, sugrįžusi su puodeliu ir sustojusi tarpduryje.

Juodu iš tikrųjų sėdėjo labai susiglaudę ir, vos krustelėję, būtų susidūrę kaktomis, nes pirklys, būdamas ir šiaip mažo ūgio, sėdėjo dar ir susikūprinęs, tad K. turėjo irgi žemai pasilenkti, kad viską gerai girdėtų.
— Luktelk valandžiukę! — sušuko K., tildydamas Lenę ir nekantriai trūktelėjo ranką, kuri vis dar gulėjo ant pirklio rankos.
— Jis prašė mane papasakoti apie savo procesą,— pasakė pirklys Lenei.
— Pasakok, pasakok,— atsakė ši.
Ji kalbėjosi su pirkliu meiliai, tačiau ir iš aukšto, K. tai nepatiko. Kaip jis ką tik įsitikino, šitas žmogus buvo vis dėlto gana solidus, šiaip ar taip, turėjo nemažą patirtį ir mokėjo ją perduoti kitiems. Lene tikriausiai nesugebėjo jo kaip reikiant įvertinti. K. susierzinęs žiūrėjo, kaip ji dabar atėmė iš pirklio žvakę, kurią šis iki šiol tebelaikė, nušluostė prijuoste jo ranką, o paskui, atsitūpusi šalimais, ėmė krapštyti vašką, nuvarvėjusį nuo žvakės pirkliui ant kelnių.
— Tamsta ketinai papasakoti man apie šunadvokačius,— tarė K. ir, nieko nesakydamas, nustūmė šalin Lenės ranką.
— Ko tu iš manęs nori? — paklausė Lene, neskaudžiai kepštelėjo K. ir ėmė toliau krapštinėti vašką.
— Taip, taip, apie šunadvokačius,— tarė pirklys, trindamasis ranka kaktą, lyg būtų svarstęs, nuo ko čia pradėjus.
Mėgindamas jam padėti, K. pasakė:
— Tamsta norėjai kuo greičiau pamatyti apčiuopiamus rezultatus, todėl kreipeisi į šunadvokačius.
— Teisybė,— atsakė pirklys, bet ir vėl nutilo.
„Tikriausiai jis nenori apie tai šnekėti prie Lenės“,— pagalvojo K. Nors ir nekantravo tuoj pat išgirsti pasakojimo pabaigą, tačiau susitvardė ir daugiau nebesispyrė.
— Ar tu pranešei apie mane? — paklausė jis Lenę.
— Žinoma,— atsakė ši.— Jis tavęs laukia. Palik kol kas Bloką, su Bloku galėsi ir paskui pasišnekėti, juk jis pasiliks čionai.
K. vis dar delsė.
— Tamsta pasiliksi čia? — paklausė jis pirklį, norėdamas išgirsti atsakymą iš jo paties lūpų, nepatenkintas, kad Lene taip kalba apie pirklį, lyg jo čia nė nebūtų, visą laiką šiandien slaptai pykdamas ant Lenės. Bet ir šį kartą atsakė Lene:
— Jis dažnai čia nakvoja.
— Čia nakvoja? — sušuko K.


Jis manė, kad pirklys tik palauks virtuvėje, kol jis greitomis pasikalbės su advokatu, o paskui juodu išeis kartu ir galės apie viską nuodugniai ir netrukdomai pasikalbėti.
— Taip,— atsakė Lene.— Ne kiekvienas įleidžiamas pas advokatą bet kuriuo metu, kaip tu, Jozefai. Atrodo, kad tu visai nesistebi, jog advokatas net sirgdamas priima tave vienuoliktą valandą vakaro. Laikai visai natūraliu dalyku tai, ką tavo naudai padaro draugai. Ką gi, tavo draugai mielu noru tau padeda. Bent jau aš. Aš nenoriu ir neprašau jokios kitos padėkos, tiktai tu mylėk mane.
„Mylėti tave? — pagalvojo K. pirmą akimirką, ir tik paskui jam atėjo į galvą: — Tiesa, juk aš ją myliu“. Vis dėlto, nekreipdamas dėmesio į visa kita, jis pasakė:
— Jis priima mane todėl, kad esu jo klientas. Jeigu jau ir tam reikėtų svetimos pagalbos, tai žmogus turėtum tiesiog kiekviename žingsnyje vien maldauti ir dėkoti.
— Koks jis šiandien negeras, ar ne? — paklausė Lene pirklį.
„Dabar ji apie mane šneka taip, lyg manęs čia nebūtų“,— pagalvojo K. ir beveik supyko ant pirklio, kai šis, taip pat nemandagiai kaip ir Lene, atsakė:
— Advokatas priima jį ir dėl kitų priežasčių. Mat jo byla įdomesnė už manąją. Be to, jo procesas neseniai prasidėjęs, tad tikriausiai dar nelabai supainiotas, užtat advokatui ir patinka juo užsiiminėti. Vėliau viskas bus kitaip.
— Taigi, taigi,— tarė Lene ir juokdamasi pažvelgė į pirklį.— Plepėk sau! Žinai,— kreipėsi ji į K.,— netikėk tu jo šnekomis. Jis labai mielas, bet labai plepus. Gal dėl to advokatas ir negali jo pakęsti. Šiaip ar taip, advokatas jį priima tik tada, kai būna gerai nusiteikęs. Aš visaip mėginau palenkti advokatą į Bloko pusę, bet tai neįmanoma. Tu tik pamanyk: pasitaiko ir taip, kad aš pranešu apie Bloką, o advokatas priima jį tik po dviejų dienų! Ir jei tuo laiku, kai Blokas yra kviečiamas, jo nebūna čionai, tai viskas nueina niekais ir jis turi iš naujo prašytis priimamas. Todėl aš ir leidau Blokui nakvoti čionai, nes yra buvę, kad advokatas paskambina ir liepia pašaukti jį net naktį. Dabar Blokas ir naktį būna pasiruošęs. Tiesa, pastaruoju metu pasitaiko, kad advokatas, sužinojęs, jog Blokas yra čionai, atšaukia savo įsakymą ir jo neįsileidžia.
K. klausiamai pažvelgė į pirklį. Šis linktelėjo ir taip pat atvirai, kaip pirma kalbėjosi su K., gal sutrikęs iš gėdos atsakė:
— Taip, taip, vėliau pasidarai labai priklausomas nuo advokato.

— Juk jis tik dėl akių dejuoja,— tarė Lene.— O man jau ne kartą prisipažino, kad jam labai patinka čia nakvoti.— Lene nuėjo prie mažų durelių ir stumtelėjusi atvėrė jas.— Gal nori pamatyti jo miegamąjį? — paklausė.
K. priėjo ir nuo slenksčio pažvelgė į žemutį belangį kambarėlį, kuriame tilpo vien siaurutė lova. \ tą lovą buvo galima įlipti tik per kojūgalį. Prie galvūgalio sienoje buvo niša, kurioje, nepaprastai tvarkingai išdėlioti, stovėjo žvakė, rašalinė, plunksnakotis ir šūsnelė popierių — matyt, proceso dokumentai.
— Tamsta miegi tarnaitės kambarėly? — paklausė K., atsigręžęs į pirklį.
— Lene man jį užleido,— atsakė šis.— Tai labai patogu.
K. ilgai žiūrėjo į jį; ko gero, pirmasis įspūdis apie tą žmogelį vis dėlto buvo teisingas: jis turėjo nemažą patirtį, nes jo procesas prasidėjo jau seniai, tačiau už tą patirtį jam teko brangiai sumokėti. Staiga K. pajuto, kad nebegali pakęsti pirklio.
— Paguldyk tu jį galų gale! — sušuko jis Lenei, bet ši, rodos, visai jo nesuprato. O pats nusprendė tuoj pat nueiti pas advokatą ir, atsisakydamas jo paslaugų, nusikratyti ne tik advokato, bet ir Lenės bei pirklio. Tačiau, dar nespėjus jam prieiti prie durų, pirklys tyliai pašaukė:
— Ponas prokuriste! — K. įtūžęs atsigręžė.— Tamsta pamiršai savo pažadą,— tarė pirklys ir iš savo vietos maldaujamai palinko K. pusėn.— Juk žadėjai pasakyti man kažkokią paslaptį.
— Tikrai! — atsakė K., žvilgtelėdamas į Lenę, kuri atidžiai jį stebėjo.— Tai klausyk tamsta. Beje, tai jau beveik ne paslaptis. Aš dabar nueisiu pas advokatą ir atsisakysiu jo paslaugų!
— Jis atsisako advokato! — suriko pirklys, pašoko nuo krėslo ir, iškėlęs rankas, ėmė lakstyti po virtuvę, vis šūkčiodamas: — Jis atsisako advokato!
Lene norėjo iškart pulti prie K!, tačiau pirklys užtvėrė jai kelią, ir Lene smarkiai sudavė jam kumščiais. Vis dar sugniaužusi kumščius, ji leidosi įkandin K., tačiau šis buvo gerokai išsiveržęs į priekį. K. jau žengė į advokato kambarį, kai Lene jį pasivijo. Jis beveik spėjo uždaryti paskui save duris, tačiau Lene, įkišusi koją tarp durų, pačiupo jį už rankovės ir ėmė traukti atgal į koridorių. Bet K. taip smarkiai suspaudė jai riešą, kad ji sudejavusi turėjo jį paleisti. Mergina neišdrįso iškart įeiti į kambarį, o paskui K. užrakino duris iš vidaus.

— Aš jau labai seniai tamstos laukiu,— tarė advokatas, gulėdamas lovoje; jis padėjo ant naktinio staliuko kažkokį raštą, kurį ką tik skaitė žvakės šviesoje, užsidėjo akinius ir įdėmiai pažvelgė pro juos į K.
Užuot atsiprašęs, K. tarė:
— Aš tuojau išeisiu.
Kadangi tai nebuvo atsiprašymas, advokatas šiuos žodžius nuleido negirdom ir pasakė:
— Kitą kartą aš nepriimsiu tamstos tokią vėlyvą valandą.
— Tai visai atitinka mano norus,— atsakė K.
Advokatas klausiamai pažvelgė į jį.
— Sėsk tamsta,— tarė jis.
— Jeigu tamsta pageidauji,— atsakė K., prisitraukė krėslą prie naktinio stalelio ir atsisėdo.
— Man pasirodė, kad tamsta užrakinai duris,— pasakė advokatas.
— Taip,— atsakė K.— Dėl Lenės.
Jis visai nebuvo nusiteikęs gailėtis kitų. Tačiau advokatas paklausė:
— Ar ji vėl kibo prie tamstos?
— Kibo? — paklausė K.
— Taip,— atsakė advokatas juokdamasis; jis užsikosėjo, o kai kosulys praėjo, vėl ėmė juoktis.— Juk tamsta turbūt pastebėjai, kokia ji įkyri? — paklausė advokatas, plekšnodamas K. per ranką, kurią šis per išsiblaškymą buvo atrėmęs į naktinį staliuką, o dabar skubiai atitraukė.
— Atrodo, kad tamsta nekreipi į tai per daug dėmesio,— vėl prašneko advokatas, nes K. vis dar tylėjo.— Juo geriau. Priešingu atveju turėčiau atsiprašyti. Mat Lene turi vieną keistenybę, kurią aš jai, be abejo, seniai atleidau; nė nekalbėčiau apie tai, jeigu tamsta nebūtum ką tik užrakinęs durų. Jos keistenybė,— žinoma, tamstai mažiausiai reikėtų tai aiškinti, tačiau tamsta atrodai labai apstulbęs, todėl aš ir pasakoju,— taigi Lenės keistenybė yra ta, kad dauguma kaltinamųjų atrodo jai gražūs. Ji prie visų prisiriša, visus įsimyli: beje, regis, ir ją visi myli. Norėdama mane palinksminti, ji, gavusi leidimą, kartais pasakoja man apie tai. Aš tuo visai nesistebiu, o tamstą tai, regis, labai stebina. Jeigu sugebi įžiūrėti, kaltinamieji tikrai atrodo gražūs. Tiesa, tai keistas, tam tikra prasme ypatingas gamtos reiškinys. Žinoma, pats apkaltinimas dar nesukelia kokios ryškios,

aiškiai apibrėžiamos išorinės permainos. Juk mes čia susiduriame ne su paprasto teismo bylomis, dauguma kaltinamųjų ir toliau gyvena įprastą gyvenimą, tad procesas jiems netrukdo,— žinoma, jeigu jie turi gerą advokatą, kuris rūpinasi jų reikalais. Ir vis dėlto žmonės, turintys šios rūšies patirtį, sugeba pažinti kiekvieną kaltinamąjį net pačioje didžiausioje minioje. Iš ko? — paklausi tamsta. Mano atsakymas tamstos nepatenkins. Matai tamsta, kaltinamieji yra iš tikrųjų patys gražiausi. Ir gražina juos ne kaltė, nes ne visi — bent jau aš, kaip advokatas, turiu taip manyti — yra kalti, ir ne būsima bausmė jau dabar prideda jiems grožio — juk ne visi bus nubausti; matyt, to grožio paslaptis glūdi pačiame jiems iškeltame procese, kuris kažkaip atsispindi jų išvaizdoje. Žinoma, tarp gražių žmonių pasitaiko ir itin gražių. Tačiau gražūs yra visi, net ir toks niekingas kirminas kaip Blokas.
Kai advokatas baigė kalbėti, K. jau buvo visiškai apsisprendęs; sulig paskutiniais advokato žodžiais jis net demonstratyviai linktelėjo galva, tarsi dar kartą pats sau patvirtindamas anksčiau susidarytą nuomonę, kad advokatas visuomet — taigi ir šįkart — bando užliūliuoti jį abstrakčiomis šnekomis, neturinčiomis nieko bendra su byla, ir šitaip nukreipti jo dėmesį nuo pagrindinio klausimo: ką jis iš tikrųjų padarė K. labui? Advokatas, matyt, pastebėjo, kad šį kartą K. priešinasi jam labiau negu visada, tad nutilo, leisdamas K. pačiam prabilti, o kadangi K. vis tylėjo, advokatas paklausė:
— Ar tamsta šiandien atėjai su kokiu nors konkrečiu reikalu?
— Taip,— atsakė K., ranka pridengdamas žvakę, kad galėtų geriau įžiūrėti advokatą.— Aš atėjau pasakyti, kad nuo šios dienos atsisakau tamstos tarpininkavimo mano byloje.
— Ar aš tamstą gerai suprantu? — paklausė advokatas, pusiau atsisėdęs lovoje ir viena ranka pasirėmęs į pagalvę.
— Manau, kad gerai,— atsakė K., sėdėdamas visiškai tiesiai, įsitempęs, lyg tykodamas.
— Na ką gi, galime aptarti ir šį planą,— tarė advokatas patylėjęs.
— Tai jau nebe planas,— atsakė K.
— Galbūt,— pasakė advokatas.— Bet per daug neskubėkim.
Jis pasakė „neskubėkim“, lyg nebūtų ketinęs paleisti K. iš savo
rankų, ir dabar, negalėdamas būti jo gynėju, norėtų likti bent patarėju.
— Aš ir neskubu,— tarė K., iš lėto pakilo ir atsistojo už savo

krėslo,— aš viską gerai apgalvojau. Gal net per ilgai delsiau. Tačiau šis sprendimas yra galutinis.
— Tada leisk tamsta pasakyti man keletą žodžių,— tarė advokatas, nusimesdamas patalus ir atsisėsdamas ant lovos krašto.
Nuogos, baltais gyvaplaukiais apžėlusios jo kojos drebėjo nuo šalčio. Jis paprašė K. paduoti jam nuo sofos apklotą.
K. atnešė apklotą ir tarė:
— Be reikalo tamsta rizikuoji peršalti.
— Visai ne be reikalo,— atsakė advokatas, užsisupdamas patalus, o kojas susivyniodamas į apklotą.— Tamstos dėdė mano draugas, ir tamsta pats per tą laiką man suspėjai patikti. Atvirai sakau. To man nėra reikalo gėdytis.
Šitie jausmingi seno žmogaus žodžiai buvo K. labai nemalonūs, nes vertė jį plačiau aiškintis, o šito jis labai norėjo išvengti, be to, kaip K. atvirai prisipažino, tie žodžiai truputėlį išmušė jį iš vėžių, nors jokiu būdu negalėjo paskatinti jo atšaukti savo sprendimo.
— Dėkoju už tamstos prielankumą,— pasakė K.,— aš suprantu, kad tamsta padarei mano labui viską, ką galėjai ir ką manei būsiant man naudinga. Tačiau pastaruoju metu įsitikinau, kad to nepakanka. Be abejo, niekada nebandysiu įtikinti savo nuomonės teisingumu tamstą, daug vyresnį ir kur kas labiau už mane patyrusį žmogų; atleisk man tamsta, jei kada netyčia mėginau tai padaryti, bet dalykas, kaip tamsta ir pats sakei, yra labai svarbus, ir, mano išmanymu, proceso reikia imtis daug energingiau, negu iki šiol buvo daroma.
— Suprantu tamstą,— tarė advokatas.— Tamsta labai nekantrus.
— Aš visai nesu nekantrus,— atkirto K. susierzinęs ir nebe taip rūpestingai rinkdamasis žodžius.— Tikriausiai tamsta pastebėjai, kad tada, per pirmąjį mano vizitą, kai buvau atėjęs kartu su dėde, man nelabai rūpėjo šitas procesas, aš net jį visai užmiršdavau, jeigu man kas nors tiesiog prievarta jo neprimindavo. Tačiau dėdė reikalavo, kad pavesčiau tamstai tvarkyti savo reikalus, ir aš tai padariau dėl jo. Buvo galima tikėtis, kad dabar procesas mane slėgs dar mažiau nei iki tol, juk advokatui dėl to ir pavedama tvarkyti reikalus, kad būtų galima nusimesti nuo pečių dalį proceso naštos. Bet atsitiko priešingai. Niekada anksčiau aš neturėjau dėl to proceso tiek rūpesčių kaip nuo to laiko, kai tamsta tapai mano gynėju. Kol buvau vienas, aš nieko nedariau savo bylos labui, bet jos nelabai nė jutau, tuo tarpu dabar turėjau advokatą, viskas buvo sutvarkyta taip, kad

kažkas pajudėtų iš vietos, aš be perstojo ir vis nekantriau laukiau, kada tamsta įsikiši, bet nieko neįvyko. Žinoma, gavau iš tamstos visokiausių žinių apie teismą, kurių man galbūt niekas daugiau nebūtų davęs. Tačiau dabar jau negaliu tuo tenkintis, kai procesas tiesiog bando užpulti mane iš pasalų.
K. pastūmė kėdę ir dabar stovėjo išsitiesęs, susikišęs rankas į švarko kišenes.
— Nuo tam tikro savo praktikos momento,— tyliai ir ramiai pasakė advokatas,— nebesusiduri su kokiais ypatingai naujais dalykais. Kiek klientų šioje proceso stadijoje stovėjo kaip tamsta prieš mane ir kalbėjo man tą patį!
— Vadinasi,— pasakė K.,— visi panašūs klientai buvo tokie pat teisūs kaip ir aš. Tai nepaneigia mano žodžių.
— Aš ir nebandau paneigti tamstos žodžių,— tarė advokatas.— Norėčiau tiktai pridurti, kad tikėjausi iš tamstos daugiau įžvalgumo negu iš kitų, juoba kad tamstai daugiau pasakojau apie teismą ir savo darbą negu kitiems klientams. O dabar štai matau, kad tamsta vis tiek per mažai manim pasitiki. Sunku man su tamsta.
Kaip advokatas nusižemino prieš K.! Jis visai užmiršo savo luomo garbę, kuri, be abejo, kaip tik šioje vietoje yra opiausia. Kodėl gi jis taip elgėsi? Juk iš pažiūros jis buvo labai užsiėmęs advokatas ir turtingas žmogus, tad iš principo negalėjo labai sielvartauti nei dėl to, kad nebus progos uždirbti, nei dėl to, kad neteks vieno kliento. Be to, jis buvo ligotas ir turėjo pats rūpintis, kad nereikėtų tiek daug dirbti. Ir vis dėlto jis taip nenorėjo paleisti iš rankų K.! Kodėl gi? Ar dėl bičiuliškų jausmų dėdei, ar dėl to, kad iš tikrųjų laikė K. procesą nepaprastai svarbiu ir tikėjosi pasižymėti arba apgindamas K., arba — o šitos galimybės niekada nebuvo galima atmesti! — pasitarnaudamas savo draugams teisme? Iš advokato išvaizdos K. negalėjo nieko spręsti, nors ir stebėjo jį tiesiog įžūliai. Beveik galėjai pamanyti, kad advokatas, tyčia nutaisęs abejingą miną, laukia, kokį įspūdį padarys jo žodžiai. Tačiau K. tylėjimą jis, matyt, palaikė palankiu ženklu, nes vėl prašneko:
— Tikriausiai tamsta pastebėjai, kad aš, net ir turėdamas didžiulę kanceliariją, nelaikau nė vieno pagalbininko. Anksčiau viskas buvo kitaip, buvo laikai, kai pas mane dirbo keli jauni teisininkai, o dabar aš dirbu vienas. Iš dalies tai susiję su mano praktikos pobūdžio pasikeitimu,— aš vis labiau apsiriboju tik tokiomis bylomis kaip tamstos,— o iš dalies su tuo, kad vis labiau į tokias bylas įsigilinu.

Pamačiau, kad to darbo niekam negaliu patikėti, nenusikalsdamas savo klientams ir tai užduočiai, kurios ėmiausi. Tačiau šis pasiryžimas viską daryti pačiam turėjo ir natūralių padarinių: turėjau atsisakyti beveik visų prašymų ginti bylas ir imtis tik tokių, kurios man buvo ypač mielos,— galų gale net ir čia pat, pašonėje, yra pakankamai vargo pelių, griebiančių kiekvieną kąsnelį, kurį aš joms numetu. Be to, pervargau ir susirgau. Tačiau vis dėlto nesigailiu taip nusprendęs: galbūt man reikėjo atsisakyti daugiau bylų, tačiau paaiškėjo, kad buvo būtina visiškai atsidėti tiems procesams, kurių ėmiausi, ir šį atsidėjimą apvainikavo pasiekti laimėjimai. Kartą viename dokumente radau labai gražiai apibūdintą skirtumą tarp gynybos paprastose bylose ir tokiose kaip tamstos. Ten buvo parašyta: paprastose bylose advokatas veda savo klientą už siūlo iki nuosprendžio, o šitose iškart užsikelia klientą sau ant kupros ir neša jį, nenuleisdamas ant žemės, ne tik iki nuosprendžio, bet dar ir po jo. Taip iš tikrųjų yra. Tačiau aš truputėlį pamelavau tamstai, sakydamas, kad niekada nesigailiu ėmęsis šito didžiulio darbo. Jeigu mano darbo klientas visiškai nevertina, kaip, pavyzdžiui, tamsta, tada, tiktai tada aš beveik pradedu gailėtis.
Šitos šnekos K. labiau suerzino, negu įtikino. Jam atrodė, kad advokato intonacijoje jau girdėti tai, kas jo lauktų, jei nusileistų: vėl prasidėtų tie patys pažadai, kalbos apie tai, kad pirmasis prašymas baigiamas ruošti, kad teismo valdininkų nuotaika pagerėjo, bet kartu vėl būtų primenami tie didžiuliai sunkumai, su kuriais savo darbe susiduriąs advokatas,— žodžiu, vėl imtų kartotis visi tie atsipykę ligi gyvo kaulo metodai, kurių tikslas — sugundyti K. kažkokiomis neaiškiomis viltimis ir nukamuoti jį kažkokiais neaiškiais grasinimais. Šitam reikėjo padaryti galą, todėl jis paklausė:
— O kokių žygių tamsta imtumeis, jei pasiliktum mano gynėju?
Advokatas iškentė net ir tą užgaulų klausimą ir atsakė:
— Toliau tęsčiau tai, ką jau pradėjau daryti tamstos labui.
— Taip aš ir maniau,— tarė K.— Neverta apie tai daugiau nė šnekėti.
— Ir vis dėlto aš padarysiu dar vieną bandymą,— pasakė advokatas, lyg tai, kas jaudino K., būtų atsitikę ne K., o jam pačiam.— Mat įtariu, jog ne tik tamstos nesugebėjimas teisingai įvertinti mano juridinę pagalbą, bet ir visa tamstos laikysena kyla iš to, kad su tamsta per daug gerai, teisingiau pasakius, atsainiai, tariamai atsainiai elgiamasi, nors tamsta ir esi kaltinamasis. Beje, ir toks elgesys yra pagrįstas: dažnai geriau būti surakintam grandinėmis negu gyventi laisvėje. Vis dėlto norėčiau parodyti tamstai, koks būna elgesys su kitais kaltinamaisiais. Tuoj pat liepsiu pašaukti Bloką, o tamsta atrakink duris ir sėskis štai čia, šalia naktinio staliuko!
— Mielai! — tarė K. ir padarė, kaip liepė advokatas; jis visada buvo pasiruošęs mokytis. Tačiau, norėdamas dėl viso pikto apsidrausti, dar paklausė: — Bet tamsta nepamiršai, kad aš atsisakau tamstos tarpininkaviAo?
— Ne,— atsakė advokatas.— Bet šiandien tamsta dar gali atšaukti savo sprendimą.
Jis vėl atsigulė į lovą, užsitraukė iki smakro patalus, nusisuko į sieną ir paskambino.
Vos suskambėjus varpeliui, į kambarį įėjo Lene; skubiai žvalgydamasi į visas puses, ji bandė susigaudyti, kas čia įvyko; pamačiusi, kad K. ramiai sėdi šalia advokato lovos, ji, atrodė, truputį nusiramino. Šyptelėjusi linktelėjo galva K., kuris nejudėdamas žvelgė į ją.
— Atvesk Bloką,— pasakė advokatas.
Bet Lene, užuot nuėjusi jo atvesti, tik žengė prie durų ir sušuko:
— Blokai! Pas advokatą!
O paskui, galbūt todėl, kad advokatas vis dar gulėjo nusisukęs į sieną ir į nieką nekreipė dėmesio, ji šmurkštelėjo už K. krėslo. Nuo to laiko ji nedavė K. ramybės: tai lenkėsi prie jo per krėslo atkaltę, tai — tiesa, labai švelniai ir atsargiai — glostė jam plaukus ar braukė ranka per skruostą. Galų gale K. pamėgino nuraminti Lenę ir sugriebė ją už rankos; kiek pasispyriojusi, ji paliko ranką jo delne.
Blokas atėjo vos pašauktas, tačiau sustojo tarpduryje, lyg dvejodamas, ar jam galima įžengti į kambarį. Jis kilstelėjo antakius ir palenkė galvą, lyg klausydamas, ar bus pakartotas įsakymas eiti pas advokatą. K. būtų galėjęs paraginti jį žengti vidun, tačiau nusprendė galutinai nutraukti visus ryšius ne tik su advokatu, bet ir su viskuo, kas dėjosi šiame bute, todėl sėdėjo nejudėdamas. Ir Lene tylėjo. Blokas pastebėjo, kad niekas jo bent neveja lauk, ir suklususiu veidu įžengė pirštų galais į vidų, konvulsyviai susinėręs ant nugaros rankas. Kad galėtų prireikus atsitraukti, duris paliko atviras. \ K. nė nežvilgtelėjo, visą laiką žiūrėjo išpūtęs akis į kalną patalų, po kuriuo visai nesimatė advokato, nes šis buvo prisispaudęs prie pat sienos. Bet staiga pasigirdo advokato balsas.
— Ar Blokas čionai? — paklausė jis.
Blokas jau buvo gerokai nutolęs nuo durų, bet dabar, nuskambėjus tam klausimui, atrodė, lyg kas butų smogęs iš pradžių jam į krūtinę, o paskui — į nugarą; jis susvirduliavo, susilenkė ir pasakė:
— Tamstos paslaugoms!
— Ko tau reikia? — paklausė advokatas.— Tu ateini ne laiku.
— Argi aš nebuvau kviestas? — paklausė Blokas greičiau pats save, o ne advokatą, ištiesęs, lyg gindamasis, rankas ir pasiruošęs sprukti.
— Tu buvai kviestas,— atsakė advokatas,— bet vis tiek ateini ne laiku.— O patylėjęs pridūrė: — Tu visada ateini ne laiku.
Vos advokatas prabilo, Blokas nusuko akis nuo lovos ir, įtemptai klausydamasis, spoksojo kažkur į kampą, lyg kalbančiojo vaizdas būtų pernelyg akinantis ir Blokas negalėtų jo pakelti. Tačiau ir klausytis buvo sunku, nes advokatas šnekėjo į sieną, be to, labai tyliai ir greitai.
— Ar tamsta nori, kad išeičiau? — paklausė Blokas.
— Pasilik, jeigu jau atėjai! — tarė advokatas.
Buvo galima pamanyti, kad advokatas ne patenkino Bloko norą, o pagrasino, pavyzdžiui, išpersiąs jam kailį, nes Blokas dabar iš tikrųjų pradėjo drebėti.
— Vakar,— prabilo advokatas,— aš buvau pas trečiąjį teisėją, savo bičiulį, ir pamažėle užvedžiau kalbą apie tave. Ar non sužinoti, ką jis pasakė?
— O, melste meldžiu! — sušuko Blokas.
Kadangi advokatas atsakė ne iš karto, Blokas dar sykį pakartojo savo prašymą, o paskui pasilenkė, lyg ketindamas atsiklannti. Tačiau K. jį užsipuolė.
— Ką darai? — sušuko jis.
Lene mėgino sukliudyti jam šūktelti, todėl K. pačiupo ją ir už antros rankos. Anaiptol ne iš meilės jis laikė jos rankas, ir Lene visą laiką dūsavo ir stengėsi ištrūkti. O už tą K. šūktelėjimą buvo nubaustas Blokas, nes advokatas jį paklausė:
— Kas tavo advokatas?
— Tamsta! — atsakė Blokas.
— O dar kas? — paklausė advokatas.
— Daugiau niekas,— patikino Blokas.
— Tai ir neklausyk daugiau niekieno! — paliepė advokatas.
Blokas visiškai su tuo sutiko, jis piktai nužvelgė K. ir energingai
papurtė galvą. Jeigu tuos gestus kas nors būtų išvf rtęs žodžiais, tai

būtų buvę patys bjauriausi keiksmai. Ir su šituo žmogum K. norėjo draugiškai pasikalbėti apie savo bylą!
— Aš daugiau tau netrukdysiu,— tarė K., atsilošdamas krėsle.— Klaupkis, šliaužiok visomis keturiomis, daryk ką nori. Tu man daugiau nerūpi.
Tačiau Blokas, matyt, dar turėjo šiokią tokią savigarbą, bent jau prieš K., nes, mosuodamas kumščiais, žengė jo link ir ėmė šaukti taip garsiai, kaip tik drįso girdint advokatui:
— Tamsta neturi teisės taip su manim kalbėtis, tai neleistina! Kam tamsta mane įžeidinėji? Ir dar čia, girdint ponui advokatui, kuris mus aibu, ir tamstą, ir mane, pakenčia tik iš gailestingumo? Tamsta nė kiek ne geresnis už mane, tamsta — irgi kaltinamasis, tamstai taip pat iškeltas procesas. O jeigu tamsta vis dėlto dar esi ponas, tai aš esu irgi lygiai toks pat ponas, gal net didesnis. Todėl reikalauju, kad su manim visi ir elgtųsi kaip su ponu. Ypač tamsta! O jeigu tamsta manai esąs pranašesnis už mane, nes gali sėdėti čionai ir ramiai klausytis, kai aš, pasak tamstos, šliaužioju visomis keturiomis, tai norėčiau priminti seną teismo patarlę: įtariamajam geriau judėti negu sėdėti ramiai, nes tas, kas ramiai sėdi, visada, pats to nežinodamas, gali atsidurti ant svarstyklių lėkštės su visomis savo nuodėmėmis.
K. nieko neatsakė, tik žiūrėjo įsmeigęs akis į besiblaškantį žmogelį, negalėdamas juo atsistebėti. Kaip smarkiai jis pasikeitė vien per paskutinę valandą! O gal viskuo kaltas procesas, kuris blaško Bloką į visas puses, neleisdamas jam įžvelgti, kas jo priešas, o kas — draugas? Nejaugi Blokas nemato, kad advokatas tyčia žemina jį ir šį kartą nieko daugiau nenori kaip tik pasipuikuoti savo galia prieš K. ir galbūt šitaip priversti ir šį paklusti? O jeigu Blokas nesugeba šito suprasti ar taip bijo advokato, kad iš to supratimo jam nėra jokios naudos, tai kaip jis gali būti toks drąsus ir gudrus, kad ryžtųsi apgaudinėti advokatą ir nuslėpti nuo jo, jog turi nusisamdęs dar kelis kitus advokatus? Ir kaip jis išdrįso užpulti K., žinodamas, kad šis tuoj pat gali išduoti jo paslaptį? Tačiau Blokas išdrįso padaryti dar daugiau: nuėjo prie advokato lovos ir ėmė skųsti jam K.
— Ponas advokate,— tarė jis,— ar tamsta girdėjai, kaip šitas žmogus kalbasi su manim? Juk jo proceso valandas dar galima ant pirštų suskaičiuoti, o jis jau nori mokyti mane, žmogų, penkerius metus nešantį proceso naštą. Jis netgi plūsta mane. Nieko neišmano ir plūsta mane, nors aš, kiek leido mano menkos jėgos, labai kruopščiai esu išstudijavęs, ko reikalauja padorumas, pareiga ir teismo praktika.
— Nieko nepaisyk,— atsakė advokatas,— daryk taip, kaip tau atrodo tinkama.
— Žinoma,— pasakė Blokas, lyg mėgindamas pats save padrąsinti, ir, trumpai dirstelėjęs į šoną, atsiklaupė prie pat lovos.— Aš jau klupau, mano advokate!
Tačiau advokatas tylėjo. Blokas viena ranka atsargiai paglostė patalus. Stojusioje tyloje Lene, stengdamasi ištrūkti iš K. rankų, pasakė:
— Paleisk. Man skauda. Aš einu pas Bloką.
Ji nuėjo ir atsisėdo ant lovos kraštelio. Blokas tuo labai apsidžiaugė, energingais, bet tyliais gestais iškart ėmė ją prašyti užtarti jį prieš advokatą. Matyt, jam baisiai rūpėjo gauti žinių iš advokato — galimas daiktas tik tam, kad jomis galėtų pasinaudoti kiti advokatai. Lene, matyt, labai gerai išmanė, kaip galima palenkti advokatą: ji parodė į pastarojo ranką ir, lyg bučiuodama, atkišo lūpas į priekį. Blokas tuojau pabučiavo advokato ranką, o paskui, paragintas Lenės, padarė tai dar du kartus. Tačiau advokatas tylėjo. Tuomet Lene pasilenkė per lovą prie advokato — tuo metu aiškiai pasirodė, kaip dailiai nuaugęs jos kūnas — ir, beveik prisiglaudusi skruostu prie jo veido, paglostė ilgus žilus plaukus. Advokatas galų gale buvo priverstas prabilti.
— Aš svarstau, ar pasakoti, ar ne,— tarė jis.
Buvo matyti, kad jis truputėlį pasuko galvą,— gal tam, kad geriau jaustų Lenės rankos prisilietimą. Blokas klausėsi nuleidęs galvą, lyg tai būtų nusižengimas kokiam nors įstatymui.
— Kodėl tu svarstai? — paklausė Lene.
K. atrodė, kad jis girdi atmintinai išmoktą pokalbį, kuris jau daug sykių kartojosi, dar daug sykių kartosis ir tik Blokui neprarado naujumo.
— Kaip jis šiandien elgėsi? — paklausė advokatas, užuot atsakęs Lenei.
Prieš prabildama Lene pažvelgė į Bloką ir valandžiukę žiūrėjo, kaip šis tiesia į ją rankas ir maldaujamai trinasi jas. Galų gale ji rimtai linktelėjo, nusisuko į advokatą ir tarė:
— Jis buvo ramus ir darbštus.
Senas pirklys, vyras su ilga barzda, meldė užtarimo jaunutę merginą. Gal jis tuo metu ir turėjo kokių slaptų tikslų, tačiau pašalinio žmogaus akyse niekas negalėjo pateisinti tokio elgesio. K. nepajėgė suprasti, kaip advokatas galėjo pagalvoti, kad šituo spektakliu pavyks prisivilioti K. Jeigu K. nebūtų ką tik atsisakęs jo paslaugų, tai pats advokatas šita scena būtų privertęs jį taip padaryti. Ta scena beveik žemino net žiūrovą. Tai šit koks advokato metodas, kurį K.', laimė, neilgai teko justi savo kailiu: galų gale klientas visiškai užmiršta visą pasaulį ir viliasi šitais klystkeliais pasiekti proceso pabaigą. Juk tai jau ne klientas, o tiesiog advokato šuva! Jeigu advokatas būtų paliepęs Blokui lįsti po lova it šuns būdon ir imti ten loti, Blokas būtų tučtuojau tai padaręs su didžiausiu malonumu. K., lyg jam būtų pavesta gerai įsidėmėti viską, kas čia bus kalbama, o paskui apskųsti ir parašyti raportą aukštesnei instancijai, atidžiai ir išdidžiai klausėsi, kas dedasi kambaryje.
— Ką jis veikė visą dieną? — paklausė advokatas.
— Kad netrukdytų man dirbti,— atsakė Lene,— buvau užrakinusi jį tarnaitės kambarėlyje, kuriame jis paprastai visada sėdi. Per langelį sienoje retkarčiais pasižiūrėdavau, ką jis ten veikia. Jis visą laiką klūpėjo ant lovos ir skaitė, pasidėjęs ant palangės raštus, kuriuos tu jam buvai davęs. Man tai padarė gerą įspūdį; mat tas langas žiūri tiktai į tarpelį tarp dviejų namų, pro jį beveik neįsiskverbia šviesa. Tai, kad Blokas vis dėlto skaitė, mano nuomone, rodo, koks jis paklusnus.
— Malonu girdėti,— tarė advokatas.— Bet ar jis suprato, ką skaitė?
Per tą pokalbį Blokas be atvangos krutino lūpas, matyt, kurdamas atsakymus, kuriuos norėjo išgirsti iš Lenes.
— Žinoma,— atsakė Lene,— negaliu tvirtai atsakyti į šį klausimą. Šiaip ar taip, mačiau, kad jis skaito labai atidžiai. Visą dieną jis skaitė vis tą patį puslapį ir skaitydamas vedžiojo pirštu per eilutes. Kada tik pažvelgdavau į jo kambarėlį, jis visą laik^ dūsavo, lyg jam būtų buvę labai sunku skaityti. Turbūt tie raštai, kuriuos jam davei, sunkiai suprantami.
— Taip,— atsakė advokatas,— jie tikrai sunkiai suprantami. Aš nė netikiu, kad jis ką nors suprato. Iš tų raštų jis tik turėjo susidaryti vaizdą, koks sunkus yra mūšis, kuriame aš grumiuosi, gindamas jį. Ir dėl ko aš grumiuosi? Tiesiog juokinga pasakyti — dėl Bloko! Jis turi išmokti ir tai įvertinti. Ar studijavo be pertraukų?
— Veik be pertraukų,— atsakė Lene.— Tik kartą paprašė atsigerti. Tada padaviau jam stiklinę vandens pro langelį. O paskui, aštuntą valandą, jį išleidau ir daviau šio to užvalgyti.
Blokas šnairomis dirstelėjo į K., lyg čia būtų pasakojami kažin kokie jo žygdarbiai, kurie ir šiam turėtų padaryti įspūdį. Atrodė, kad jis atgavo viltį, nes jo judesiai pasidarė laisvesni, klūpodamas jis ėmė sukiotis į visas puses. Juo labiau krito į akis, kaip jis sustingo, kai advokatas vėl prabilo.
— Tu giri jį,— tarė advokatas.— Bet kaip tik dėl to man sunku šnekėti. Mat teisėjas nepalankiai atsiliepė ir apie patį Bloką, ir apie jo procesą.
— Nepalankiai? — paklausė Lene.— Kaip tai galėjo atsitikti?
Blokas taip įtemptai pažiūrėjo į Lenę, lyg ši galėtų pakreipti jo
naudai tuos seniai teisėjo ištartus žodžius.
— Nepalankiai,— pakartojo advokatas.— Jis net nemaloniai nustebo, kai pradėjau kalbą apie Bloką. „Nešnekėk man tamsta apie Bloką“,— pasakė jis. „Jis—mano klientas“,— atsakiau. „Tamsta duodiesi išnaudojamas“,— tarė teisėjas. „Aš nemanau, kad jo byla jau pralaimėta“,— pasakiau. „Tamsta duodiesi išnaudojamas“,— pakartojo jis. „Nemanau,— atsakiau,— Blokas labai rūpinasi savo procesu, visą laiką seka savo bylos eigą. Jis beveik gyvena pas mane, kad visada galėtų sužinoti naujienas. Toks rūpestingumas nedažnai pasitaiko. Be abejo, iš pažiūros jis labai nemalonus, šlykščiai elgiasi ir amžinai nešvarus, tačiau dėl proceso jam nieko neprikiši“. Aš pasakiau „neprikiši“, tyčia perdėdamas. Tuomet teisėjas atsakė: „Blokas tiesiog gudrus. Jis sukaupė didelę patirtį ir moka vilkinti savo procesą. Tačiau jo neišmanymas dar didesnis už jo gudrumą. Įdomu, ką jis pasakytų sužinojęs, kad jo procesas dar nė neprasidėjo, kad dar net nesuskambėjo skambutis, kuriuo procesas prasideda“. Ramiau, Blokai,— pridūrė advokatas, nes tuo metu Blokas ėmė svyruodamas stotis, matyt, ketindamas prašyti paaiškinimo.
Dabar advokatas pirmą sykį išsamiau ėmė viską aiškinti pačiam Blokui. Pavargusiomis akimis jis pažvelgė lyg kažkur į tolį, lyg į Bloką, kuris nuo to žvilgsnio vėl iš lėto suklupo ant kelių.
— Šitie teisėjo žodžiai neturi tau jokios reikšmės,— pasakė advokatas.— Nekrūpčiok taip nuo kiekvieno žodžio. Jeigu taip ir toliau bus, daugiau visai nieko nepasakysiu. Nespėji nė burnos praverti, o tu jau taip įsmeigi akis, lyg klausytumeis galutinio nuosprendžio. Turėk gėdos taip daryti mano kliento akivaizdoje! Taip tu menkini ir jo pasitikėjimą manim. Ko gi tu nori? Tu dar tebesi gyvas, dar tebesi mano globoje. Beprasmiška baimė! Kažkur perskaitei, kad pasitaiko atvejų, kai galutinis nuosprendis gali būti paskelbtas bet kuriuo metu ir bet kieno lūpomis. Žinoma, tai tiesa, nors ir su daugybe išlygų, bet taip pat tiesa ir tai, kad man šlykšti tavo baimė ir kad aš laikau ją nepakankamo pasitikėjimo ženklu. Ką gi aš tau tokio pasakiau? Papasakojau vieno teisėjo žodžius. Juk žinai, kad apie procesą susikaupia tiek visokiausių nuomonių, jog neįmanoma susigaudyti. Pavyzdžiui, šitas teisėjas proceso pradžia laiko kitą momentą negu aš. Tai tik nuomonių skirtumas, nieko daugiau. Pagal seną paprotį tam tikroje proceso stadijoje suskambinama skambučiu. Šito teisėjo nuomone, tada ir prasideda procesas. Aš tau dabar negaliu išdėstyti visų argumentų, prieštaraujančių šitai nuomonei, tu šito nė nesuprastum, užteks, jei pasakysiu, jog tokių argumentų yra labai daug.
Blokas sumišęs braukė pirštais kailį, patiestą šalia lovos; išgirdęs, ką sakė teisėjas, jis nusigando ir laikinai užmiršo savo nuolankumą prieš advokatą, galvojo tiktai apie save ir iš visų pusių svarstė teisėjo žodžius.
— Blokai,— perspėjamai šūktelėjo Lene ir kilstelėjo jį už apykaklės,— duok ramybę kailiui ir klausykis, ką tau sako advokatas.
Šis skyrius liko neužbaigtas
DEVINTAS SKYRIUS
Katedroje
K. buvo pavesta parodyti kai kuriuos meno paminklus labai svarbiam banko partneriui iš Italijos, pirmą kartą viešinčiam šiame mieste. Tai buvo užduotis, kurią K. kitu metu, be abejo, būtų palaikęs didele garbe, tačiau dabar, kai jam tik didžiausiomis pastangomis sekėsi gelbėti savo reputaciją banke, jis sutiko nenoromis. Kiekviena valanda, praleista ne kabinete, kėlė jam rūpestį; tiesa, jis dabar toli gražu ne taip produktyviai išnaudodavo darbo laiką kaip anksčiau, kartais valandų valandas prasėdėdavo visokiausiais būdais apsime- tinėdamas, kad dirba, užtat juo labiau imdavo nerimauti, kai turėdavo kur nors išeiti iš banko. Tada jis įsivaizduodavo, kaip direktoriaus pavaduotojas, kuris visą laiką tykojo, kaip čia pakenkus K., kartkar-

temis ateina į jo kabinetą, atsisėda prie jo stalo, žiūrinėja jo raštus, priima ir paveržia iš jo klientus, su kuriais jis per ilgus metus buvo beveik susidraugavęs, o gal net pastebi klaidas, kurios dabar iš visų pusių nuolat grėsė K., kai jis dirbo, ir kurių nebeįmanoma buvo išvengti. Todėl tuomet, kai K. gaudavo net ir labai garbingą užduotį kur nors nueiti banko reikalais ar net atlikti netolimą kelionę,— pastaruoju metu tokių užduočių visai atsitiktinai pasitaikė gana dažnai,— visada jam kildavo įtarimas, kad šitaip norima valandžiukei išsiųsti jį iš kabineto ir patikrinti jo darbą ar bent manoma, jog be jo banke galima nesunkiai išsiversti. Daugumos šitų užduočių K. būtų galėjęs atsisakyti, tačiau nedrįso: juk jeigu jo būgštavimai nors truputį pagrįsti, tai tokios užduoties atsisakymas reikštų, kad jis prisipažįsta bijąs. Dėl to K. apsimestinai abejingai imdavosi tokių užduočių, o kartą, kai reikėjo išvykti į varginančią dviejų dienų kelionę, net nuslėpė, jog yra gerokai persišaldęs, norėdamas išvengti pavojaus, kad jo neatkalbinėtų nuo tos kelionės, nes oras tuo metu buvo stojęs lietingas ir rudeniškas. Sugrįžęs su plyštančia iš skausmo galva, K. sužinojo, kad jam pavesta kitą dieną lydėti tą banko partnerį iš Italijos. Pagunda atsisakyti bent šį vienintelį kartą buvo labai didelė, juoba kad ta jam paskirta užduotis nebuvo tiesiogiai susijusi su jo tarnyba, nors, kita vertus, atlikti banko svečiui šią svetingumo pareigą buvo, be abejo, labai svarbu — tiesa, visiems, tačiau ne K., kuris puikiai suprato, kad gali išsilaikyti tarnyboje tik geru darbu ir kad tuo atveju, jeigu jam tai nepavyktų, nebūtų jokios naudos net iš to, kad jis netikėtai sugebėtų tiesiog sužavėti italą; K. nenorėjo nė vienos dienos atitrūkti nuo darbo sferos, nes baimė, kad jam daugiau nebeleis sugrįžti, buvo nepaprastai didelė; jis puikiai suprato, jog ta baimė yra perdėta, bet vis dėlto ji slėgė jį. Beje, šį kartą buvo beveik neįmanoma sugalvoti gero preteksto atsisakyti užduoties: italų kalbą K. mokėjo, tiesa, ne per geriausiai, tačiau vis dėlto pakankamai; bet svarbiausia buvo tai, jog K. dar iš seniau šiek tiek nusimanė apie meno istoriją, o banke apie tai buvo susidariusi labai perdėta nuomonė dėl to, kad K. kurį laiką — beje, irgi tik tarnybiniais sumetimais — buvo miesto meno paminklų apsaugos draugijos narys. O apie italą sklido gandai, kad jis domisi menu, tad K. paskyrimas jo palydovu buvo savaime suprantamas.
Buvo labai lietingas ir vėjuotas rytas, kai K., suirzęs, kad jo laukia tokia diena, jau septintą valandą atėjo į banką, norėdamas sutvarkyti nors kelis reikalus, kol tas svečias iš Italijos atitrauks jį nuo

visų darbų. K. buvo labai pavargęs, nes pusę nakties išsėdėjo prie italų kalbos gramatikos, stengdamasis bent truputėlį pasiruošti; langas, prie kurio jis pastaruoju metu pernelyg dažnai sėdėdavo, viliojo K. labiau nei rašomasis stalas, tačiau jis atsispyrė pagundai ir ėmėsi darbo. Deja, kaip tik tuo metu į kabinetą įžengė kurjeris ir pasakė, kad ponas direktorius atsiuntęs jį pažiūrėti, ar ponas prokuristas jau banke; jeigu jis atėjęs, tai gal būtų toks malonus ir užsuktų į priimamąjį, nes svečias iš Italijos jau atvykęs.
— Einu,— tarė K., įsikišo į kišenę mažutį žodynėlį, pasibruko po pažastim albumą su miesto įžymybėmis, kurį ketino padovanoti svečiui, ir per direktoriaus pavaduotojo kabinetą nuėjo į direktoriaus priimamąjį. Jis labai apsidžiaugė, kad taip anksti atėjo į darbą ir iškart galėjo prisistatyti direktoriui, nors to tikriausiai niekas rimtai nesitikėjo. Direktoriaus pavaduotojo kabinetas, be abejo, buvo dar tuščias it gilų vidurnaktį, galbūt kurjeriui buvo liepta ir jį pakviesti į priimamąjį, tačiau pavaduotojo nebuvo banke. Kai K. įžengė į direktoriaus kabinetą, abu ponai pakilo iš gilių fotelių. Direktorius maloniai nusišypsojo, matyt, labai apsidžiaugęs, kad K. atėjo, jis tuoj pat pristatė savo prokuristą svečiui, italas energingai pakratė K. ranką ir šypsodamasis kažką pavadino ankstyvu paukščiu. K. ne visai suprato, kam tie žodžiai buvo taikomi, be to, tai buvo keistas posakis, kurio prasmę K. tik po valandėlės atspėjo. Jis atsakė keliais sklandžiais sakiniais, kuriuos italas išklausė vėl šypsodamasis, sykiu kelis kartus nervingai persibraukdamas ranka per pilkšvai melsvus tankius ūsus. Ūsai buvo aiškiai iškvėpinti, beveik ėmė pagunda prieiti arčiau ir pauostyti juos. Kai visi trys susėdo ir prasidėjo neskubus įžanginis pokalbis, K. labai nemaloniai nustebo pamatęs, kad supranta tik atskiras italo frazes. Kada šis kalbėdavo visai ramiai, K. beveik viską suprasdavo, tačiau tai buvo tik retos išimtys, nes dažniausiai žodžiai birte biro italui iš burnos, ir šis vis purtė galvą, lyg jausdamas dėl to didžiulį pasitenkinimą. Negana to, įsivažiavęs italas imdavo šnekėti kažkokia tarme, kuri K. buvo visai nepanaši į italų kalbą, nors direktorius ne tik ją suprato, bet ir pats ja mokėjo kalbėti; beje, K. galėjo tai numatyti, juk svečias buvo kilęs iš Pietų Italijos, kurioje ir direktorius gyveno kelerius metus. Šiaip ar taip, K. sumetė, kad nelabai galės susikalbėti su italu, nes ir tuomet, kai svečias prabilo prancūziškai, jį sunku buvo suprasti, be to, ūsai visai dengė lūpas, iš kurių judesių K. gal būtų įstengęs suvokti svečio žodžius. K. pagalvojo, kad turės daug bėdos, o kol kas nustojo ban-

dęs suprasti italą,—tai būtų buvusios nereikalingos pastangos, kol šalia buvo direktorius, taip puikiai suprantantis svečią,— ir pasitenkino tuo, kad sugižęs žiūrėjo, kaip italas giliai, bet vis dėlto grakščiai sėdi fotelyje, kaip jis vis tampo savo glotniai prigulusį trumpą švarkelį, kaip kartą, iškėlęs rankas ir laisvai judindamas iš riešų plaštakas, mėgino pavaizduoti kažką, ko K. niekaip negalėjo suvokti, nors visas palinko į priekį, nenuleisdamas akių nuo svečio rankų. Galų gale K., kuris tik mechaniškai sekė žvilgsniais tai vieną, tai kitą pašnekovą, vėl pajuto pirmykštį nuovargį ir vieną akimirką nusigando, laimė, dar laiku susigriebęs, kad per išsiblaškymą vos neatsistojo, nenusisuko ir neišėjo iš kabineto. Pagaliau italas dirstelėjo į laikrodį ir pašoko. Atsisveikinęs su direktoriumi, jis priėjo prie K. ir prisikišo taip arti, jog šis turėjo stumtelėti atgal savo fotelį, kad galėtų kiek krustelėti. Direktorius, aiškiai perskaitęs iš K. akių, kaip pasimetęs šis klausėsi svečio italų kalbos, įsiterpė į pokalbį taip subtiliai ir išmintingai, kad atrodė, jog tik duoda vieną kitą patarimą, nors iš tikrųjų labai glaustai atpasakojo K. viską, ką šnekėjo nuolat jį pertraukinėjantis italas. Iš direktoriaus K. sužinojo, kad italui pirmiausia reikią sutvarkyti kai kuriuos reikalus, kad jis, deja, apskritai turįs mažai laiko, kad nieku gyvu neketinąs paskubom apibėgti visų miesto įžymybių, o pasiryžęs — žinoma, jeigu tik K. neprieštarauja, galų gale jis ir turįs viską nuspręsti,— geriau nuodugniai apžiūrėti vien katedrą. Jis nepaprastai džiaugiąsis, kad galėsiąs apžiūrėti šį paminklą lydimas tokio mokyto ir simpatiško žmogaus,— tai buvo skirta K., kuris nieko daugiau neveikė, tik stengėsi negirdėti italo žodžių ir paskubom gaudyti, ką šneka direktorius,— ir paprašė K., jeigu šiam būsią patogu, ateiti į katedrą po dviejų valandų, taigi maždaug dešimtą. Jis pats tikįsis tuo laiku jau tikrai būti tenai. K. atsakė keliomis tokiais atvejais įprastomis frazėmis, italas paspaudė ranką iš pradžių direktoriui, paskui K., o paskui — vėl direktoriui ir, abiejų lydimas, tik pasigręžęs į juos, bet vis dar nenustodamas šnekėti, žengė į duris. K. dar valandžiukę pabuvo su direktorium, kuris šiandien atrodė itin ligotas. Direktorius manė turįs kaip nors atsiprašyti K. ir pasakė — juodu stovėjo priešais kits kitą — iš pradžių ketinęs pats eiti su italu, bet paskui — jis nenurodė kokios nors konkrečios priežasties — nusprendęs geriau pasiųsti K. Tegul K. nenusigąstąs, jeigu ne iš karto suprasiąs italą, suprasti jį išmoksiąs labai greitai, o jeigu K. ir daug ko išvis nesuprastų, tai irgi nieko baisaus, nes italui ne taip jau svarbu būti suprastam. O apskritai K. nuostabiai gerai

mokąs italų kalbą ir, žinoma, puikiai attiksiąs savo užduotį. Sulig tais žodžiais direktorius paleido K. Dar likusį laisvą laiką šis išsirašinėjo iš žodyno retesnius žodžius, kurių jam galėjo prireikti rodant svečiui katedrą. Tai labai nemalonus darbas, o čia dar kurjeriai neša korespondenciją, su visokiais reikalais į kabinetą eina banko tarnautojai ir, išvydę, kad K. užsiėmęs, sustoja prie durų, bet neišeina, kol K. jų neišklauso, direktoriaus pavaduotojas nepraleidžia progos patrukdyti, nuolat įeina, paima jam iš rankos žodyną ir visai be jokio reikalo pasklaido, net klientai, prasivėrus durims, išnyra iš prieškambario prieblandos ir nedrąsiai linkčioja — jie nori patraukti dėmesį, bet nėra tikri, kad prokuristas juos mato,— visa tai sukosi aplink K., lyg apie kokį centrą, o jis pats tuo tarpu rinko žodžius, kurių jam reikėjo, ieškojo jų žodyne, paskui išsirašinėjo, mokėsi jų tarimo ir galų gale mėgino išmokti atmintinai. Bet atrodė, kad anksčiau tokia gera atmintis dabar jį paliko, ir kartais jis taip įniršdavo ant italo, dėl kurio turėjo tiek daug vargti, kad pakišdavo žodyną po popierių krūva, tvirtai pasiryžęs daugiau nesiruošti, bet paskui vis tiek suprasdavo, kad negalės tylėdamas apžiūrinėti su italu katedros meno kūrinių, ir, dar labiau įširdęs, vėl išsitraukdavo žodyną.
Pusę dešimtos, kaip tik tada, kai K. jau buvo beišeinąs, suskambėjo telefonas: Lene palinkėjo jam labo ryto ir paklausė, kaip jis jaučiasi. K. skubom padėkojo ir pasakė, kad dabar negalįs leistis į ilgesnį pokalbį, nes turįs eiti į katedrą.
— { katedrą? — paklausė Lene.
— Taip, į katedrą.
— O kodėl į katedrą? — vėl paklausė Lene.
K. pamėgino trumpai paaiškinti, bet vos jis prašneko, Lene staiga pasakė:
— Jie tave persekioja.
K. nepakentė neprašytos ir nelauktos užuojautos, tad dviem žodžiais atsisveikino, tačiau, kabindamas telefono ragelį, dar pasakė lyg sau pačiam, lyg tai tolimai merginai, kuri jau negalėjo jo išgirsti:
— Taip, jie mane persekioja.
Buvo jau vėlu, galėjo atsitikti, kad jis nesuspės laiku nueiti. K. važiavo automobiliu, paskutinę akimirką dar prisiminė albumą, kurio anksčiau nerado progos įteikti, tad dabar pasiėmė su savimi. Laikė albumą ant kelių ir važiuodamas neramiai barbeno į jį pirštais. Lietus aprimo, bet buvo drėgna, šalta ir tamsu, katedroje nedaug ką tebus galima įžiūrėti, užtat, ilgai pastovėjęs ten ant šaltų akmeninių

grindų, K. dar labiau persišaldys. Katedros aikštė buvo visai tuščia, jis prisiminė, jog dar vaikystėje jam krito j akis, kad aplink šitą mažutę aikštę susispietusiuose namuose visada būdavo užtrauktos beveik visos užuolaidos. Tokiu oru kaip šiandien, tai, žinoma, geriau pritiko negu kitomis dienomis. Ir pati katedra atrodė tuščia, aišku, kad niekam negalėjo šauti į galvą eiti į ją tokiu metu. K. apibėgo abi šonines navas, bet pamatė tik seną moteriškę, kuri, užsisupusi šiltą skepetą, klūpojo prieš Marijos paveikslą, įsmeigusi į jį akis. Iš tolo dar išvydo šlubą bažnyčios tarną, kuris išnyko už durų sienoje. K. atėjo laiku, jam žengiant į vidų kaip tik išmušė dešimtą, tačiau italo dar nebuvo. K. sugrįžo prie didžiųjų durų, valandėlę pastovėjo dvejodamas, o paskui apėjo per lietų aplink katedrą, pagalvojęs, kad italas galbūt laukia prie kurių nors šoninių durų. Svečio niekur nebuvo matyti. Nejau direktorius būtų neteisingai supratęs paskirtą valandą? O kas gi galėjo teisingai suprasti tą italą? Kad ir kaip ten būtų, K. vis dėlto turėjo palaukti bent pusvalandį. Jautėsi pavargęs ir norėjo atsisėsti, tad vėl įėjo į katedrą, pamatė ant vieno laiptelio mažutę skiautelę kilimo, pasitraukė ją koja prie suolo, stovinčio netoliese, tvirčiau susibruko apsiaustą, pasistatė apykaklę ir atsisėdo. Mėgindamas prasiblaškyti, atsivertė albumą, truputėlį pasklaidė jį, bet tuoj turėjo liautis, nes staiga taip sutemo, kad, pakėlęs nuo albumo akis, vos vos galėjo įžvelgti atskiras detales čia pat esančioje šoninėje navoje.
Tolumoje ant didžiojo altoriaus švytėjo aukštas degančių žvakių trikampis. K. nebūtų galėjęs tvirtai pasakyti, ar anksčiau jis jau matė tas žvakes. Gal jas tik dabar uždegė? Bažnyčios tarnai yra iš profesijos slapukai, jų niekada negali pastebėti. Netyčia atsigręžęs, K. pamatė, kad netoli jo taip pat dega aukšta stora žvakė, pritvirtinta prie kolonos. Nors tai ir buvo labai gražu, tačiau apšviesti paveikslams, kurių dauguma kybojo šoninių altorių tamsoje, anaiptol neužteko, nuo to tik dar tamsiau darėsi. Neateidamas į katedrą, italas pasielgė protingai, nors ir nemandagiai, nes vis tiek nieko nebūtų pamatęs ir būtų turėjęs tik colis po colio apsišviesti vieną kitą paveikslą K. kišeniniu žibintuvėliu. Norėdamas pasižiūrėti, kokia iš to gali būti nauda, K. nuėjo prie netoliese esančios šoninės koplyčios, užlipo pora laiptelių iki žemų marmurinių grotelių ir, pasilenkęs virš jų, pašvietė žibintuvėliu į altoriaus paveikslą. Jam trukdė mirguliuojanti amžinoji lempelė, kybanti prieš altorių. Pirmas dalykas, kurį K. iš dalies pamatė, o iš dalies tik atspėjo, buvo didžiulis šarvuotas riteris,

atvaizduotas pačiame paveikslo pakraštyje. Riteris rymojo ant savo kalavijo, kurį buvo įsmeigęs prieš save į pliką žemę — tik kur ne kur matėsi reti žolės kuokšteliai. Atrodė, kad riteris atidžiai stebi kažkokią sceną, vykstančią prieš jo akis. Buvo keista, kad jis taip stovi ir nejuda iš vietos. Galbūt jis buvo pastatytas į sargybą. K., jau seniai nematęs paveikslų, ilgokai apžiūrinėjo riterį, nors visą laiką turėjo markstytis, nes negalėjo pakęsti žalsvos žibintuvėlio šviesos. Paskui, apmetęs spinduliu visą kitą paveikslo dalį, K. pamatė, kad jame atvaizduotas Kristaus guldymas į kapą; tai buvo įprastos kompozicijos ir, beje, gana nesenas paveikslas. K. įsikišo žibintuvėlį į kišenę ir sugrįžo į savo vietą.
Dabar jau tikriausiai nebuvo prasmės laukti italo, tačiau lauke pylė kaip iš kibiro, o kadangi bažnyčioje nebuvo taip šalta, kaip K. iš pradžių manė, tai jis nusprendė kol kas pasilikti čionai. Visai netoli jo buvo didžiulė sakykla, ant jos mažo apvalaus stogelio buvo pritvirtinti du pasvirę auksiniai kryžiai, kurių viršūnės kryžiavosi tarpusavy. Išorinę baliustrados pusę ir perėjimą prie sakyklą laikančios kolonos sudarė žalia lapija, į kurią tiesė rankas čia judantys, čia sėdintys ar gulintys angeliukai. K. priėjo prie sakyklos ir apžiūrėjo ją iš visų pusių; akmuo buvo nepaprastai kruopščiai išskobtas, didelė tamsa tarp lapų ir už jų atrodė lyg pagauta ir uždaryta. K. palietė ranka vieną tokį tarpą ir ėmė atsargiai čiupinėti akmenį. Iki šiol jis visai nežinojo, kad katedroje yra šita sakykla. Staiga už artimiausių suolų eilės K. atsitiktinai pamatė bažnyčios tarną, kuris stovėjo ten su palaidu, klostėtu ir juodu rūbu, laikė kairėje rankoje uostomojo tabako dėžutę ir iš tolo stebėjo jį. „Ko gi nori šitas žmogus? — pagalvojo K.— Gal aš jam atrodau įtartinas? O gal jis laukia arbatpinigių?“ Tačiau dabar, pamatęs, jog K. jį pastebėjo, tarnas mostelėjo dešine ranka,— dviem pirštais jis dar tebelaikė šniūkį tabako,— neaiškiai rodydamas į kažkurią pusę. Jo elgesys buvo beveik nesuprantamas, K. dar truputį luktelėjo, tačiau tarnas vis rodė į kažką ranka ir, patvirtindamas savo kvietimą, netgi linksėjo galva.
— Ko gi jis iš manęs nori? — tyliai paklausė K., nedrįsdamas šūktelti; bet paskui išsitraukė piniginę ir ėmė spraustis tarp suolų prie to žmogaus. Tačiau šis tuojau neigiamai pamosavo ranka, gūžtelėjo pečiais ir nušlubčiojo tolyn. Lygiai taip skubiai šlubčiodamas, K. vaikystėje mėgdžiodavo jojimą ant arklio. „Suvaikėjęs senis,— pagalvojo K.— Proto jam užtenka tik patarnauti bažnyči . kiūrėk, kaip jis stabteli, kai tik aš sustoju, kaip jis žiūri, ar eisiu u hau!“ Jis

šypsodamasis nusekė paskui senį per visą šoninę navą beveik iki pat didžiojo altoriaus; senis vis rodė į kažką ranka, tačiau K. tyčia nesidairė, nes tų ženklų tikslas aiškiai buvo tik vienas — sulaikyti K., kad nebesektų paskui jį. Galų gale K. tikrai pametė senį, nenorėdamas jo per daug gąsdinti; taip pat nenorėjo nubaidyti to vaiduoklio, jeigu vis dėlto dar ateitų italas.
Sugrįžęs į centrinę navą ir ieškodamas vietos, kurioje buvo palikęs albumą, prie vienos kolonos šalia presbiterijos suolų K. pastebėjo mažą atsarginę sakyklą, visai paprastą, iš pilko blyškaus akmens. Sakykla buvo tokia mažutė, kad iš tolo atrodė tik kaip tuščia niša, į kurią turėjo būti pastatyta kokio šventojo statula. Pamokslininkas joje tikrai negalėjo nė per žingsnį atsitraukti nuo baliustrados. Be to, akmeninis sakyklos skliautas prasidėjo nepaprastai žemai ir buvo taip nuožulniai išlenktas į viršų, tiesa, be jokių papuošalų, kad vidutinio ūgio vyras nebūtų galėjęs ten išsitiesti ir būtų turėjęs visą laiką stovėti persisvėręs per baliustradą. Atrodė, jog viskas tyčia padaryta tam, kad pamokslininkui būtų kuo sunkiau, ir negalėjai suprasti, kam reikalinga šita sakykla, kai čia pat buvo antra — didelė ir taip meniškai išpuošta.
K., žinoma, nė nebūtų pastebėjęs šitos sakyklos, jeigu viršuj nebūtų žibėjusi lempa, kuri paprastai pakabinama prieš pat pamokslą. Nejaugi dabar bus sakomas pamokslas? Tuščioje bažnyčioje? K. pažvelgė į laiptelius, kurie palei pat koloną kilo į sakyklą ir buvo tokie siauručiai, kad atrodė skirti ne žmonėms laipioti, o tik kolonai papuošti. Tačiau apačioje po sakykla, K. net nusišypsojo iš nuostabos, tikrai stovėjo kunigas, padėjęs ranką ant turėklų, tarsi tuoj lips aukštyn, ir žiūrėjo į K. Paskui linktelėjo galva, o K. persižegnojo ir nusilenkė,— beje, jau pirma jam reikėjo tai padaryti. Kunigas ryžtingai pasisuko ir mažais sparčiais žingsneliais ėmė kopti į sakyklą. Nejaugi jis iš tikrųjų sakys pamokslą? Gal bažnyčios tarnas vis dėlto nebuvo toks pamišęs ir norėjo atvesti K. arčiau pamokslininko, nors tuščioje bažnyčioje to daryti visai nereikėjo? Beje, juk kažkur priešais Marijos paveikslą klūpojo sena močiutė, kuri irgi turėjo ateiti. O jeigu iš tikrųjų dabar bus pamokslas, tai kodėl prieš tai negroja vargonai? Tačiau vargonai tylėjo ir tik vos vos švytėjo iš tamsos viršuje.
K. ėmė svarstyti, ar tik nereikėtų jam kuo greičiau pasišalinti, juk jeigu dabar to nepadarys, tai, be abejo, negalės išeiti per pamokslą, turės pasilikti ligi galo, vadinasi, praras labai daug darbo laiko,

nes italo laukti seniai neprivalėjo — pažvelgęs į laikrodį pamatė, kad jau vienuolika. Bet nejaugi dabar iš tikrųjų gali būti pamokslas? Ar gali K. vienas atstoti visą parapiją? O jeigu jis būtų tik svečias, užėjęs pasižiūrėti bažnyčios? Iš esmės jis ir yra toks svečias. Nesąmonė manyti, kad dabar, vienuoliktą valandą, darbo dieną, kai lauke toks šuniškas oras, bus sakomas pamokslas. Kunigas — nebuvo jokios abejonės, kad tas jaunas vyras lygiu tamsiu veidu yra kunigas,— matyt, lipo į sakyklą tik užgesinti lempos, kurią ten kažkas įžiebė per klaidą.
Tačiau pasirodė, kad ne taip, kunigas net atidžiai pažvelgė į lempą, dar truputį pakėlė jos dagtį, o paskui lėtai atsisuko į baliustradą ir abiem rankom įsikibo į kampuotą jos atbrailą. Valandėlę taip stovėjo ir, nejudindamas galvos, dairėsi aplinkui. K. jau buvo gerokai atsitraukęs atgal, jis stovėjo pasirėmęs alkūnėmis į pirmutinį bažnyčios suolą. Jam pasirodė, kad kažkur, jis nebūtų galėjęs tikrai pasakyti kur, pasikūprinęs ramiai kiūto bažnyčios tarnas, lyg būtų atlikęs savo darbą. Kokia tyla dabar viešpatavo katedroje! Tačiau K. turėjo ją sutrikdyti, jis neketino čia pasilikti; jeigu kunigo pareiga yra sakyti pamokslą nustatytą valandą, neatsižvelgiant į jokias aplinkybes, tai tegu sau ir sako, jis puikiausiai apsieis ir be K. pagalbos, juk K. dalyvavimas, be abejo, neturės jokios įtakos pamokslo poveikiui. Taigi K. iš lėto pajudo, apgraibomis paėjo pirštų galais išilgai suolo, pasiekė platų centrinį taką ir ėmė žingsniuoti juo, niekieno netrukdomas, tik akmeninės grindys skambėjo nuo švelniausio prisilietimo, ir po bažnyčios skliautais dusliai, tačiau nenutrūkstamai ir ritmingai, daugybe balsų kartojosi žingsnių aidas. Taip eidamas pro tuščių suolų eiles, tikriausiai kunigo stebimas, K. jautėsi truputį vienišas, o katedra jam atrodė tokia didelė, kad paprastas žmogus tik vos vos galėjo ištverti tokį didumą. Pasiekęs savo ankstesnę vietą, K. nesustodamas ištiesė ranką ir pasiėmė ten paliktą albumą. Jis buvo jau beveik praėjęs visas suolų eiles ir prisiartinęs prie tuščio ploto, skiriančio suolus nuo durų, kai pirmą sykį išgirdo kunigo balsą. Stiprų, išlavintą balsą. Kaip prisipildė to balso pasiruošusi jį priimti katedra! Tačiau kunigas kreipėsi ne į parapijiečius, dėl to nebuvo jokių abejonių, ir K. negalėjo išsisukti, nes kunigas sušuko:
— Jozefai K.!
K. stabtelėjo ir įbedė akis į grindis. Kol kas jis dar buvo laisvas, dar galėjo eiti tolyn ir išnykti už vienų iš trejų mažų tamsių medinių durelių, kurios buvo visai netoli. Tai būtų reiškę, kad jis nesuprato šūktelėjimo arba, nors ir suprato, nesuka sau dėl to galvos. O jeigu atsigręš, tai bus po visam, nes tuo bus prisipažinęs, kad aiškiai viską suprato, kad jis tikrai tas, kurį kunigas šaukė, ir kad pasižada klausyti. Jeigu kunigas būtų dar sykį šūktelėjęs, K., be abejo, būtų tikrai išėjęs, bet kadangi bažnyčioje, kad ir kiek K. lūkuriavo, buvo visai tylu, tai jis vis dėlto pasuko trupučiuką galvą pasižiūrėti, ką dabar daro kunigas. Šis ramiai stovėjo kaip stovėjęs sakykloje, tačiau buvo aiškiai matyti, jog pastebėjo, kad K. pasuko galvą. Jeigu K. dabar visai nebūtų atsigręžęs, tai būtų buvęs tik vaikiškas slapstymasis. Tad K. atsigręžė, ir kunigas pirštu pamojo jam. Kadangi dabar jau nebuvo ko slėptis, K., pagautas smalsumo ir norėdamas kuo greičiau užbaigti šį reikalą, ilgais, plačiais žingsniais tiesiog protekiniais nuskubėjo prie sakyklos. Jis sustojo ties pirmu suolu, tačiau kunigui šis atstumas pasirodė dar per didelis, ir jis, ištiesęs ranką, ryžtingai parodė smiliumi į vietą prie pat sakyklos. K. įvykdė ir šį paliepimą; stovėdamas toje vietoje, jis turėjo gerokai atlošti galvą, kad matytų kunigą.
— Tu esi Jozefas K.,— tarė kunigas, kilsteldamas vieną ranką nuo baliustrados ir kažkaip neaiškiai mostelėdamas.
— Taip,— atsakė K. ir pagalvojo, kaip paprastai jis anksčiau visada tardavo savo vardą, o dabar vardas štai jau kuris laikas yra jam našta, negana to, dabar jo vardą žino net žmonės, su kuriais jis susiduria pirmą kartą. Kaip smagu buvo kitados, kai reikėdavo pirma prisistatyti, ka#d tave pažintų.
— Tu esi kaltinamasis,— tarė kunigas nepaprastai tyliai.
— Taip,— atsakė K.,— man apie tai pranešta.
—* Tai tu esi tas, kurio aš ieškau,— tarė kunigas.— Aš esu kalėjimo kapelionas.
— Šit kaip,— pasakė K.
— Aš liepiau pakviesti tave čionai,— tarė kunigas,— kad galėčiau su taviiti pasikalbėti.
— Aš to nežinojau,— tarė K.— Atėjau čia parodyti katedros vienam italui.
— Palik nuošaliai antraeilius dalykus! — pasakė kunigas.— Ką tu ten laikai rankoje? Maldaknygę?
— Ne,— atsakė K.,— tai miesto įžymybių albumas.
— Padėk jį,— paliepė kunigas.
K. taip smarkiai numetė šalin knygą, kad ši atsivertė ir pačiuožė grindimis ant suglamžytų lapų.

— Ar žinai, kad su tavo procesu prasti reikalai? — paklausė kunigas.
— Man irgi taip atrodo,— tarė K.— Aš labai stengiausi, bet iki šiol nieko nelaimėjau. Tiesa, dar nebaigiau rašyti prašymo.
— Kaip manai, kuo tai baigsis? — paklausė kunigas.
— Anksčiau maniau, kad viskas turėtų baigtis gerai,— atsakė K.— Bet dabar ir pats kartais abejoju. Nežinau, kuo tai baigsis. O tu žinai?
— Ne,— atsiliepė kunigas.— Bet bijau, kad prastai. Esi laikomas kaltu. Ko gero, tavo procesas pasibaigs žemesniajame teisme. Bent jau šiiio metu manoma, kad tavo kaltė įrodyta.
— Bet aš nekaltas,— pasakė K.— Tai klaida. Kaip žmogus apskritai gali būti kaltas? Juk visi mes žmonės, visi kaip vienas.
— Teisybė,— tarė kunigas.— Tačiau taip visados kalba kaltieji.
— Ar ir tu nusistatęs prieš mane? — paklausė K.
— Aš nesu prieš tave nusistatęs,— atsakė kunigas.
— Dėkui tau,— tarė K.— Tačiau visi kiti žmonės, susiję su šituo procesu, yra prieš mane nusistatę. Jie užkrečia tuo nusistatymu ir pašaliečius. Mano padėtis darosi vis sunkesnė.
— Tu neteisingai vertini faktus,— pasakė kunigas.— Nuosprendis ateina ne staiga, procesas palaipsniui pereina į nuosprendį.
— Štai kaip! — tarė K. ir nuleido galvą.
— Ko tu artimiausiu metu ketini imtis savo byloje? — paklausė kunigas.
— Pamėginsiu dar ieškoti pagalbos,— atsakė K. ir pakėlė galvą pasižiūrėti, ką apie tai mano kunigas.— Turiu dar šiokių tokių iki šiol neišnaudotų galimybių.
— Tu pernelyg ieškai svetimos pagalbos,— nepritariamai pasakė kunigas.— Ypač moterų. Argi nematai, kad tai netikra pagalba?
— Kai kada, galbūt net ir daugeliu atvejų tikriausiai tavo teisybė,— atsakė K.— Tačiau ne visada. Moterų galia didžiulė. Jeigu galėčiau prikalbinti keletą pažįstamų moterų išvien imtis darbo mano naudai, turėčiau laimėti. Ypač šiame teisme, kuris susideda beveik iš vienų bobišių. Tik parodyk kuriam nors tardytojui bent iš tolo moterį, ir jis peršoks per savo stalą ir kaltinamąjį, kad tik spėtų ją pasivyti.
Kunigas palenkė galvą prie baliustrados, atrodė, kad tik dabar žemas sakyklos skliautas ėmė jį slėgti. Koks ten bjaurus oras lauke? Ten buvo jau ne apniukusi diena, o vėli naktis. Net tose vietose, kur

didžiuliuose languose buvo vitražai, juodoje sienoje nesimatė nė mažiausios prošvaistės. Ir kaip tik dabar bažnyčios tarnas ėmė vieną po kitos gesinti žvakes prie didžiojo altoriaus.
— Ar tu pyksti ant manęs? — paklausė K. kunigą.— Ko gero, tu nė pats nežinai, kokiam teismui tarnauji.
Kunigas neatsakė.
— Aš šneku tik tai, ką pats patyriau,— tarė K.
Viršuje vis dar buvo tylu.
— Nenorėjau tavęs įžeisti,— pasakė K.
Staiga kunigas užriko ant jo:
— Nejaugi nematai, kas dedasi už poros žingsnių?
Tai buvo piktas riktelėjimas, tačiau drauge jis nuskambėjo ir kaip balsas išsigandusio žmogaus, matančio, kaip kitas griūva, ir rėkiančio nejučiomis, per neatsargumą.
Abudu ilgai tylėjo. Tamsoje, kuri tvyrojo apačioje, kunigas, aišku, negalėjo aiškiai įžiūrėti K., o šis gerai matė kunigą, apšviestą mažos lempelės. Kodėl kunigas nelipa žemyn? Juk pamokslo jis nesakė, o tik pranešė kai ką, kas, rimčiau įsigilinus, galėjo K. daugiau pakenkti negu padėti. Tačiau K. atrodė, kad kunigo norai, be abejo, geri; visai įmanoma, kad K., jeigu tik kunigas nuliptų žemyn, galėtų su juo susitarti, visai įmanoma, kad kunigas galėtų duoti K. svarbų ir priimtiną patarimą, pavyzdžiui, paaiškinti — tegul ir ne tai, kaip paveikti procesą, o tai, kaip iš jo ištrūkti, kaip jį apeiti, kaip gyventi už proceso ribų. Juk ši galimybė turi būti, pastaruoju metu K. dažnai apie ją pagalvodavo. O jeigu kunigas žino šią galimybę, tai gal paprašytas ir papasakotų apie ją, nors pats priklauso teismui, nors, būdamas tokios romios prigimties, ir aprėkė K., kai šis užsipuolė teismą.
— Gal nuliptum žemyn? — paklausė K.— Juk pamokslo tau nereikia sakyti. Nusileisk pas mane.
— Dabar jau galiu ateiti,— tarė kunigas, tikriausiai gailėdamasis, kad aprėkė K. Kabindamas nuo kablio lempelę, jis pridūrė: — Iš pradžių turėjau pasikalbėti su tavim iš toliau. Mat aš labai greitai pasiduodu svetimai įtakai ir pamirštu savo pareigą.
K. laukė jo apačioje, prie laiptelių. Lipdamas žemyn, kunigas jau nuo viršutinės pakopos ištiesė jam ranką.
— Ar gali man skirti šiek tiek laiko? — paklausė K.
— Kiek tik tau reikia,— atsakė kunigas ir padavė K. nešti lempą.
Ir iš arti kunigo išvaizda neprarado tam tikro iškilmingumo.

— Tu labai malonus man,— tarė K., juodu vaikštinėjo tamsia šonine nava.— Tu — išimtis iš visų teismo valdininkų. Tavimi aš pasitikiu labiau negu bet kuriuo iš jų, nors pažįstu jau daugelį. Su tavim galiu atvirai šnekėtis.
— Tu klysti,— atsakė kunigas.
— Kokia gi mano klaida? — paklausė K.
— Tu klaidingai vertini teismą,— tarė kunigas.— įstatymo Įžangoje apie tą klaidą šitaip rašoma. Prie Įstatymo vartų stovi durininkas. Ir ateina pas šį durininką sodietis ir prašosi įleidžiamas į Įstatymą. Tačiau durininkas sako dabar negalįs jo įleisti. Sodietis pagalvoja ir klausia, ar galės kada vėliau įeiti. „Galbūt,—atsako durininkas,— tiktai ne dabar“. Kadangi Įstatymo vartai yra atviri kaip visada, o durininkas stovi šalia jų, sodietis pasilenkia dirstelėti pro vartus į vidų. Tai pastebėjęs, durininkas nusijuokia ir sako: „Jeigu taip nekantrauji, pamėgink įeiti vidun, neklausydamas mano draudimo. Tačiau įsidėmėk: aš esu galingas. O juk aš — tik pats žemiausias durininkas. Ten prieš kiekvieną menę stovi durininkai, vienas galingesnis už kitą. Net aš nedrįstu pažvelgti jau į trečią iš jų“. Tokių sunkumų sodietis nesitikėjo, juk Įstatymas turi būti prieinamas kiekvienam ir bet kuriuo metu, galvoja jis, tačiau dabar, atidžiau apžiūrėjęs kailiniuotą durininką, išvydęs jo didelę smailią nosį, jo ilgą retą juodą totorišką barzdą, vis dėlto nusprendžia geriau palaukti, kol gaus leidimą įeiti. Durininkas duoda jam suolelį ir leidžia atsisėsti šalia vartų. Taip sodietis ir sėdi ten dienų dienas, metų metus. Daugel kartų bando gauti leidimą įeiti ir kamuoja durininką savo prašymais. Durininkas dažnai tardo jį, klausinėja apie tėviškę ir daugybę kitų dalykų, tačiau tai tik iš aukšto, visai prabėgomis mesti klausimai, kaip visada klausinėja dideli ponai, o galiausiai vis pakartoja kol kas negalįs sodiečio įleisti. O šis, leisdamasis į kelionę, buvo pasiėmęs aibes visokio turto, tad dabar, norėdamas papirkti durininką, atiduoda jam viską, net pačius brangiausius daiktus. Durininkas, tiesa, viską priima, tačiau visada sako: „Imu tik todėl, kad nepamanytum, jog ko nors nepadarei“. Per tuos daugelį metų sodietis beveik be perstogės stebi durininką. Jis užmiršta kitus durininkus, jam atrodo, kad šitas pirmasis yra vienintelė kliūtis kelyje į Įstatymą. Pirmaisiais metais sodietis garsiai keikia šį nelemtą sutapimą, o vėliau, kai pasensta, tik murma sau panosėje. Jis visai suvaikėja, o kadangi, ilgus metus tyrinėdamas durininką, išmoko pastebėti net blusas ant sargo kailinių apykaklės, tai ir jas prašo padėti jam perkalbėti dūri-

ninką. Galų gale sodiečio akys apsiblausia, ir jis nė pats nežino, ar iš tikrųjų sutemo, ar tik akys jį klaidina. Tačiau dabar, tamsoje, jis aiškiai mato spindesį, nepaliaujamai trykštantį pro Įstatymo vartus. Po to jis nebeilgai tegyvena. Prieš mirtį per visą tą laiką sukaupta patirtis pavirsta jo galvoje vienu vieninteliu klausimu, kurio jis iki šiol dar nebuvo davęs durininkui. Jis pamoja šiam, nes stingstantis jo kūnas jau nepajėgia pasikelti. Durininkas turi žemai pasilenkti, nes ūgių skirtumas labai pasikeitė sodiečio nenaudai. „Na, ką gi tu dar nori sužinoti? — klausia durininkas.— Tu nepasotinamas“. „Juk visi veržiasi į Įstatymą,— sako sodietis.— Tai kodėl per tokią daugybę metų niekas neatėjo paprašyti įleidžiamas?“ Durininkas mato, kad sodietis jau vos gyvas, ir rėkia, kad pasiektų jo silpstančią klausą: „Niekas daugiau negalėjo būti pro čia įleistas, nes šie vartai tau vienam buvo skirti. Dabar nueisiu ir juos užrakinsiu“.
— Vadinasi, durininkas apgavo tą žmogų,— iškart pasakė K., labai susidomėjęs šia istorija.
— Neskubėk,— atsakė kunigas.— Nepriimk aklai svetimos nuomonės. Aš tau papasakojau istoriją žodis žodin, taip, kaip ji užrašyta Įstatymo Įžangoje. Apie apgavystę ten nieko nekalbama.
— Betgi tas aišku,— tarė K.,— ir tavo pirmoji interpretacija buvo visai teisinga. Durininkas tik tada pranešė sodiečiui išganingąją žinią, kai šiam jau nebegalėjo būti iš jos jokios naudos.
— Anksčiau sodietis to neklausė,— atsakė kunigas.— Atmink, kad tai buvo tik paprastas durininkas ir kaip toks atliko savo pareigą.
— Kodėl manai, kad jis atliko savo pareigą? — paklausė K.— Juk jis jos neatliko. Galbūt jo pareiga buvo nuginti šalin visus pašaliečius, tačiau žmogų, kuriam tie vartai buvo skirti, jis turėjo įleisti.
— Tu per mažai gerbi Įstatymą ir iškraipai istoriją,— tarė kunigas.— Apie įleidimą į Įstatymą šioje istorijoje yra du svarbūs durininko paaiškinimai — vienas pradžioje, o kitas pabaigoje. Vienoje vietoje pasakyta, kad durininkas kol kas negali įleisti sodiečio, o kitoje — kad tie vartai buvo skirti vien jam. Jeigu šie du paaiškinimai prieštarautų kits kitam, tai būtų tavo tiesa, ir durininkas būtų apgavęs sodietį. Tačiau čia nėra jokio prieštaravimo. Priešingai, iš pirmojo paaiškinimo jau kone išplaukia antrasis. Beveik būtų galima pasakyti, jog durininkas nusižengė savo pareigai, suteikdamas sodiečiui viltį, pažadėdamas, kad galbūt galėsiąs įleisti jį vėliau. Tuo metu, regis, jo pareiga buvo tik neįleisti sodiečio, ir daugelis Įstatymo aiškintojų iš tikrųjų stebisi, kad durininkas apskritai padarė šitą užuominą, nes atrodo, kad jis mėgsta tikslumą ir griežtai eina savo pareigas. Daug metų jis nesitraukia iš posto ir tik pačioje pabaigoje užrakina vartus, jis labai aiškiai supranta, kokios svarbios jo pareigos, nes sako: „Aš esu galingas“, jis gerbia vyresniuosius, nes sako: „Aš esu tik žemiausias durininkas“, jis ne plepys, nes per tiek metų, kaip rašoma, „tik prabėgomis“ duoda klausimus, jis nepaperkamas, nes gavęs dovaną sako: „Imu tik todėl, kad nepamanytum, jog ko nors nepadarei“, o kai iškyla pareigos klausimas, jo negalima nei sugraudinti, nei įprašyti, nes rašoma, kad sodietis „kamuoja durininką savo prašymais“, galų gale ir jo išorė — didelė smaili nosis ir ilga reta juoda totoriška barzda — irgi liudija pedantišką charakterį. Ar galima rasti pareigingesnį durininką? Be to, durininko charakteryje galima pastebėti ir kitų bruožų, kurie yra labai palankūs prašančiajam įleisti ir kurie, šiaip ar taip, paaiškina, kodėl durininkas, užsimindamas, kad ateityje gali įleisti sodietį, nusižengia savo pareigai. Mat negalima paneigti, kad jis yra naivokas ir dėl to trupučiuką pasipūtęs. Net jeigu to durininko žodžiai apie jo paties ir kitų durininkų galią ir apie tai, kad jis net nedrįsta pažvelgti į tuos kitus,— taigi net jeigu tie žodžiai iš esmės ir būtų teisingi, tai vis dėlto jo kalbos maniera, tai, kaip jis tuos žodžius sako, rodo, kad jo suvokimą temdo naivumas ir pasipūtimas. Aiškintojai apie tai šitaip kalba: „Teisingas kokio nors dalyko suvokimas ir nesugebėjimas to paties dalyko suprasti ne visai eliminuoja kits kitą“. Bet, šiaip ar taip, reikia pripažinti, kad tas naivumas ir pasipūtimas, nors ir kaip nežymiai reiškiasi, vis dėlto silpnina vartų apsaugą, tai yra durininko charakterio spragos. Be to, atrodo, kad durininkas iš prigimties yra malonus žmogus, jis toli gražu ne visada elgiasi kaip oficialus asmuo. Jau pirmosiomis akimirkomis jis juokauja, siūlydamas sodiečiui eiti vidun, nors tas ir griežtai uždrausta, paskui nenuvaro sodiečio šalin ir net, kaip rašoma, duoda jam suolelį ir leidžia atsisėsti šalia vartų. Kantrybė, su kuria durininkas visus tuos metus klausosi sodiečio prašymų, tie trumpi klausinėjimai, tas dovanų priėmimas, tas kilnumas, su kuriuo jis leidžia šalia sėdinčiam sodiečiui keikti nelemtąjį sutapimą, kad būtent tas durininkas pastatytas prie šitų vartų,— iš viso to galima spręsti, kad durininkas šiek tiek užjaučia sodietį. Ne kiekvienas durininkas būtų taip elgęsis. Galų gale jis, pakviestas mostu, net žemai pasilenkia prie sodiečio, leisdamas pastarajam duoti paskutinį klausimą. Tik vos jaučiamas nekantravimas — juk durininkas žino, kad

viskas baigta,— suskamba jo žodžiuose: „Tu nepasotinamas“. Kai kas, aiškindamas tai, žengia dar vieną žingsnį šia kryptimi ir teigia, kad žodžiai „Tu nepasotinamas“ reiškią savotišką draugišką susižavėjimą, kuris, tiesa, sumišęs ir su šiokia tokia panieka. Šiaip ar taip, durininko figūra ne tokia, kaip tu manai.
— Tu geriau ir seniau už mane žinai šitą istoriją,— tarė K.
Juodu valandėlę patylėjo. Paskui K. paklausė:
— Tai tu manai, kad sodietis nebuvo apgautas?
— Suprask mane teisingai,— atsakė kunigas.— Aš tau tik pasakoju įvairias nuomones apie šią istoriją. Nekreipk į tas nuomones per daug dėmesio. Raštas niekada nesikeičia, o įvairios nuomonės dažnai tėra tik nesugebėjimo jį suprasti išraiška. Pavyzdžiui, net esama nuomonės, kad kaip tik durininkas buvo apgautas.
— Tai reikšminga nuomonė,— tarė K.— O kuo ji grindžiama?
— Ji grindžiama durininko naivumu,— paaiškino kunigas.— Tvirtinama, kad jis nežinąs, kaip atrodo Įstatymo vidus, o žinąs tiktai taką, kuriuo visą laiką turįs vaikščioti prieš vartus. Manoma, kad jis Įstatymo vidų vaizduojasi vaikiškai, ir spėjama, kad jis pats bijo to, kuo gąsdina sodietį. Jis, girdi, bijąs net labiau už sodietį, nes šis nieko daugiau nenori, kaip tik įeiti į vidų,— net ir tada, kai išgirsta apie viduje esančius baisius durininkus,— o durininkas į vidų eiti nenori, bent jau apie tai nieko nepasakyta. Tiesa, kiti tvirtina, kad durininkas turįs būti buvęs viduje, nes juk kažkada buvęs priimtas Įstatymo tarnybon, o tai galėję įvykti tiktai viduje. Bet čia galima atsakyti, kad jis galėjo būti paskirtas į durininko tarnybą vien kam nors šūktelėjus iš vidaus ir kad jis nė negalėjo toli įeiti į vidų, nes nedrįsta pažvelgti jau į trečiąjį durininką. Be to, istorijoje neparašyta, kad jis būtų ką nors pasakojęs apie Įstatymo vidų, išskyrus tą pastabą apie durininkus. Tai galėjo jam būti uždrausta, tačiau ir apie draudimą jis nieko nepasakoja. Iš viso to daroma išvada, kad apie tai, kaip atrodo ir ką reiškia Įstatymo vidus, durininkas nieko nežino ir viską klaidingai vertina. Tačiau iš to išeina, kad jis klaidingai galvoja ir apie sodietį, nes yra menkesnis už jį ir to nesuvokia. Kad durininkas elgiasi su sodiečiu kaip su menkesniu už save, matyti iš daugelio detalių, kurias tu dar turėtum prisiminti. Tačiau, pasak šios nuomonės, lygiai taip pat aišku, kad iš tikrųjų durininkas yra menkesnis už sodietį. Visų pirma, laisvas yra pranašesnis už pririštą. O sodietis iš tikrųjų yra laisvas, jis gali eiti kur tiktai nori, jam uždrausta įžengti tik į Įstatymą, bet ir šį

draudimą jam pasakė tik vienas žmogus — durininkas. Jeigu sodietis atsisėda ant suolelio šalia vartų ir praleidžia ten visą gyvenimą, tai jis daro taip laisva valia, istorijoje neužsimenama apie kokią nors prievartą. Tuo tarpu durininkas yra pririštas prie savo posto, jis negali pasitraukti nuo vartų, iš visko sprendžiant, negali ir į vidų įeiti, net jeigu pats to norėtų. Be to, nors durininkas tarnauja [statymui, tačiau jam pavesti tik šitie vartai, taigi ir sodietis, kuriam vienam šis įėjimas yra skirtas. Ir dėl tos priežasties sodietis yra už jį pranašesnis. Galima spėti, kad durininkas daug metų, kone visą savo brandų gyvenimą praleido lyg ir tuščiai tarnaudamas, nes sakoma, kad ateina sodietis, taigi subrendęs vyras, vadinasi, durininkas turėjo ilgai laukti, kol galės atlikti jam pavestą darbą — laukti tiek, kiek panorės sodietis, kuris juk atėjo savo noru. Tačiau ir tarnybos pabaigą lemia sodiečio gyvenimo pabaiga, vadinasi, šis visą laiką yra pranašesnis už durininką. O istorijoje nuolat pabrėžiama, kad durininkas, rodos, viso to nežino. Tačiau tai nelaikoma nepaprastu dalyku, nes, pasak šios nuomonės, durininko pažiūra į savo tarnybą dar daug klaidingesnė. Mat pabaigoje jis kalba apie vartus, sakydamas: „Nueisiu ir juos užrakinsiu“,— tačiau pradžioje rašoma, kad [statymo vartai atviri kaip visada, bet jeigu jie yra atviri visada, taigi nepriklausomai nuo to, kiek gyvens tas sodietis, kuriam jie yra skirti, tai ir durininkas negali jų užrakinti. Nuomonės skiriasi tik dėl to, ar durininkas, pranešdamas, kad užrakinsiąs vartus, nori tik duoti sodiečiui kokį nors atsakymą, ar pabrėžti savo tarnybinę pareigą, ar šitaip priversti sodietį net paskutinę akimirką graužtis ir liūdėti. Tačiau daugelis mano, kad vartų jis negalės uždaryti. Net tvirtinama, kad sodietis — bent jau pabaigoje — ir savo žiniomis yra pranašesnis už durininką, nes mato spindesį, trykštantį pro įstatymo vartus, o durininkas, kaip toks, matyt, stovi nugara į vartus ir nė žodžiu neparodo, kad būtų pastebėjęs kokį pasikeitimą.
— Visa tai gerai pagrįsta,— tarė K., pusbalsiu pakartodamas pats sau dar kai kurias kunigo paaiškinimų vietas.— Visa tai gerai pagrįsta, dabar aš irgi tikiu, kad durininkas buvo apgautas. Tačiau dėl to aš neatsisakau savo ankstesnės nuomonės, nes abu šie teiginiai iš dalies sutampa. Visai nesvarbu, ar durininkas viską aiškiai supranta, ar jis yra apgautas. Aš sakiau, kad sodietis apgautas. Jeigu durininkas viską aiškiai suvoktų, tai tuo dar būtų galima abejoti, bet jeigu jis yra apgautas, tai jo apsigavimas būtinai turi persiduoti sodiečiui. Šiuo atveju durininkas, tiesa, ne apgavikas, tačiau toks naivus, kad turėtų būti tuoj pat išguitas iš tarnybos. Turėk galvoje, kad tas durininko

apsigavimas jam pačiam nė kiek nekenkia, o sodiečiui daro baisią žalą.
— Tu čia susiduri su visai priešinga nuomone,— pasakė kunigas.— Mat kai kas tvirtina, kad ši istorija niekam neduodanti teisės vertinti durininko. Kad ir koks jis mums atrodytų, vis dėlto jis yra įstatymo tarnas, vadinasi, priklauso įstatymui, taigi žmonės neturi teisės apie jį spręsti. Tokiu atveju negalima nė manyti, kad durininkas yra menkesnis už sodietį. Būti pririštam bent jau tarnybos prie įstatymo vartų yra nepalyginti daugiau negu laisvam gyventi pasaulyje. Sodietis tik ateina prie įstatymo, o durininkas jau yra tenai. įstatymas paskyrė jį į tarnybą, tad abejoti dėl jo reikšmingumo reikštų abejoti įstatymu.
— Su šia nuomone aš nesutinku,— tarė K., purtydamas galvą.— Jeigu jai pritarsi, tai viską, ką durininkas sako, turėsi laikyti tiesa. O juk tu pats nuodugniai įrodei, kad tai neįmanoma.
— Ne,— atsakė kunigas.— Nereikia visko laikyti tiesa, reikia tik viską laikyti būtinybe.
— Liūdna nuomonė,— pasakė K.— Melas paverčiamas pasaulio tvarkos principu.
K. pasakė tai užbaigdamas ginčą, tačiau tai nebuvo jo galutinė nuomonė. Jis buvo per daug pavargęs, kad galėtų aprėpti visas iš tos istorijos išplaukiančias išvadas, ji vertė daryti jį neįprastus minties vingius; tai buvo nerealūs dalykai, apie kuriuos geriau galėjo samprotauti būrelis teismo valdininkų negu jis. Paprasta istorija prarado savo formą, K. norėjo atsikratyti ja, o kunigas, kuris dabar parodė didelį taktą, suprato tai ir tylomis išklausė paskutinę K. pastabą, nors ši, be abejo, nesutapo su jo paties nuomone.
Valandėlę juodu tylėdami žingsniavo toliau, K. visą laiką ėjo šalimais kunigo, visai nesusigaudydamas, kur dabar pateko. Lempa jo rankoje buvo seniai užgesusi. Kartą tiesiai priešais jį blykstelėjo sidabrinė kažkokio šventojo statula ir išsyk išnyko tamsoje. Kad nebūtų visą laiką toks priklausomas nuo kunigo, K. paklausė:
— Juk mes dabar esame netoli didžiųjų durų?
— Ne,— atsakė kunigas.— Mes toli nuo jų. Argi tu jau nori išeiti?
K., nors šiuo metu visai apie tai negalvojo, tuoj pat tarė:
— Žinoma, aš turiu išeiti. Esu banko prokuristas, manęs jau laukia, atėjau čionai tik parodyti katedros vienam svečiui iš užsienio.
— Ką gi,— pasakė kunigas, paduodamas K. ranką,— tai eik.
— Bet aš vienas nerasiu kelio tamsoje,— tarė K.

— Eik į kairę iki sienos,— paaiškino kunigas,— o paskui vis laikykis pasienio ir prieisi duris.
Kunigas jau nutolo keletą žingsnių, bet K. labai garsiai sušuko:
— Prašom dar palaukti!
— Laukiu,— atsakė kunigas.
— Ar tu iš manęs daugiau nieko nenori? — paklausė K.
— Ne,— atsiliepė kunigas.
— Pirma buvai man toks malonus,— tarė K.,— ir viską man išaiškinai, o dabar išleidi mane, lyg aš tau visai nerūpėčiau.
— Bet juk tau reikia eiti,— atsakė kunigas.
— Taigi kad reikia,— pasakė K.— Suprask mano padėtį.
— Pirmiau tu suprask, kas aš esu,— tarė kunigas.
— Tu esi kalėjimo kapelionas,— atsakė K., priėjęs arčiau kunigo, jam visai nereikėjo tučtuojau grįžti į banką, kaip ką tik aiškino, jis ramiai galėjo dar pabūti čionai.
— Vadinasi, aš priklausau teismui,— tarė kunigas.— Kodėl turėčiau ko nors iš tavęs norėti? Teismas nieko iš tavęs nenori. Jis priima tave, kai ateini, ir išleidžia tave, kai išeini.
DEŠIMTAS SKYRIUS
Pabaiga
Trisdešimt pirmosios K. gimimo dienos išvakarėse — buvo maždaug devinta valanda vakaro, gatvėse jau stojo tyla — į jo butą atėjo du ponai. Su surdutais, išblyškę, įsiganę, su cilindrais, tartum priaugusiais prie galvos. Iš mandagumo truputį pasilankstė prie buto durų, siūlydami kits kitam įžengti pirmam, paskui dar ilgiau kartojo šį ritualą prie K. kambario durų. Nors ir negavęs iš anksto pranešimo apie vizitą, K., irgi juodai apsirengęs, sėdėjo krėsle netoli durų, lyg laukdamas svečių, ir iš lėto movėsi naujas pirštines, tempte aptempiančias pirštus. Jis iš karto atsistojo ir smalsiai pažvelgė į atėjusius.
— Vadinasi, tamstos atsiųsti pas mane? — paklausė K.
Abu ponai linktelėjo ir, laikydami rankose cilindrus, parodė jais į kits kitą. K. pats sau prisipažino, kad laukė ne tokių svečių. Jis priėjo prie lango ir dar kartą pažvelgė į tamsią gatvę. Kitoje gatvės pusėje beveik visi langai irgi jau buvo tamsūs, o daugelis ir užtraukti užuolaidomis. Viename apšviestame lange, tame pačiame aukšte kaip

ir K. butas, už grotelių žaidė vaikai ir, dar nemokėdami pajudėii iš vietos, tiesė į kits kitą rankas.
„Pas mane siunčia senus, niekam tikusius aktorius,— pats sau tarė K. ir atsigręžė, norėdamas dar kartą tuo įsitikinti.— Pigiai jie nori užbaigti istoriją su manimi“. Staiga pasisukęs į ateivius, K. paklausė:
— Kokiame teatre tamstos vaidinate?
— Teatre? — paklausė vienas ponas kitą, lyg prašydamas ji patarimo, ir jo lūpų kampučiai krustelėjo.
Antrasis ėmė vaipytis it nebylys, kovojantis su savo neklusniu organizmu. „Jie neketina atsakinėti į klausimus“,— pats sau tarė K. ir nuėjo pasiimti skrybėlės.
Jau ant laiptų abu ponai norėjo paimti K. už parankių, tačiau šis pasakė:
— Tiktai gatvėje, aš ne ligonis.
Tačiau prie pat vartų jie taip įsikibo į K., kaip šis dar niekada ir su niekuo nebuvo ėjęs. Juodu prisispaudė pečiais prie K. pečių, bet nesulenkė rankų, o apsivijo jomis per visą ilgį apie K. rankas, įgudusiu, ištreniruotu ir nepaprastai tvirtu judesiu suspausdami jo riešus. K. žengė tarp jų nepaprastai išsitempęs, dabar visi trys buvo taip suaugę, kad, sudaužius vieną iš jų, būtų buvę sudaužyti ir visi. Tai buvo toks junginys, koks įmanomas beveik vien negyvų daiktų pasaulyje.
Einant pro žibintus, K„ nors tas ir buvo labai sunku taip suspaustam, mėgino geriau apžiūrėti palydovus, negu tai buvo įmanoma jo kambario prieblandoje. „Tikriausiai jie tenorai“,— pagalvojo jis, įžiūrėjęs jų mėsingas pasmakres. Jam buvo šleikštūs šitie nepaprastai švarūs veidai. Atrodė, lyg savo akimis matytum ranką, kuri iškrapštė akių kampučius, nubraukė panosę ir išskutinėjo raukšleles ant smakro.
Tai pastebėjęs, K. sustojo, todėl turėjo sustoti ir anuodu; jie buvo ką tik priėję erdvią, tuščią, medžių ir krūmų prisodintą aikštę.
— Kodėl kaip tik tamstos buvote pasiųsti pas mane! — ne tiek paklausė, kiek sušuko K.
Abu ponai, matyt, nežinojo ką atsakyti, jie laukė, nukorę laisvąsias rankas kaip sanitarai, kai ligonis nori atsikvėpti.
— Toliau neisiu,— pareiškė K„ norėdamas juos išbandyti.
Tai ponams nereikėjo nieko atsakyti, užteko ir to, kad jie, neat- leisdami savo gniaužtų, pamėgino išjudinti K. iš vietos; tačiau šis pasipriešino. „Man jau nebedaug tereikės jėgų, galiu jas dabar sunaudoti,— pagalvojo jis, prisiminęs muses, kurios, nusitraukydamos kojytęs, mėgina atsiplėšti nuo musgaudžio.— Tie ponai dar pasiplūks su manim“.
Staiga iš gatvelės, einančios šiek tiek žemiau, siaurais laiptukais į aikštę užkopė panelė Biurstner. K. nebuvo tikras, kad ten ji, bet panašumas buvo didelis. Tačiau K. nė nerūpėjo, ar ten tikrai panelė Biurstner, jis tik iš karto suvokė, kad priešintis beprasmiška. Nebus jokio didvyriškumo, jei dabar ims priešintis, jei pridarys vargo tiems ponams, gindamasis pamėgins dar pasidžiaugti paskutiniais gyvenimo atšvaitais. K. pajudėjo iš vietos, ir džiaugsmas, kurį jis tuo padarė abiem ponams, trupučiuką persidavė ir jam pačiam. Juodu dabar neprieštaravo, kad K. pasirenka, kuria kryptimi eiti, o šis vis laikėsi to paties kelio, kuriuo prieš juos žengė panelė Biurstner: ne dėl to, kad būtų norėjęs ją pavyti, ne dėl to, kad būtų norėjęs ją kuo ilgiau matyti, o tik tam, kad neužmirštų įspėjimo, kurį jam ta panelė reiškė. „Vienintelis dalykas, kurį aš dabar dar galiu padaryti,— tarė jis pats sau, o jo paties ir abiejų palydovų žingsnių ritmas patvirtino šitą mintį,— vienintelis dalykas, kurį dabar dar galiu padaryti, yra iki pat pabaigos išlaikyti ramų ir blaivų protą. Visada norėjau dvidešimčia rankų čiupti pasaulį, ir mano tikslas nebuvo pagirtinas. Tai buvo klaida. Nejaugi ir dabar parodysiu, kad nė procesas, trukęs ištisus metus, nieko manęs neišmokė? Nejau taip ir numirsiu kaip nenuovokus užsispyrėlis? Nejau leisiu, kad po mirties apie mane kalbėtų, jog proceso pradžioje norėjau jį kuo greičiau užbaigti, o dabar, pabaigoje, noriu jį vėl pradėti? Nenoriu, kad apie mane taip kalbėtų. Esu dėkingas už tai, kad į šitą kelionę manęs palydėti paskirti šie du pusne- byliai ir nieko nesuprantantys ponai ir kad leista man pačiam pasakyti sau viską, ko reikia“.
Tuo tarpu panelė jau pasuko į šoninę gatvę, bet K. ji jau nebebuvo reikalinga, ir jis pasidavė savo palydovų valiai. Dabar jie visi trys sutartinai žengė per tiltuką, apšviestą mėnesienos, ponai noriai kartojo net menkiausią K. judesį, ir kai jis trupučiuką pasisuko turėklų link, jie irgi grįžtelėjo veidu į juos. Mėnulio šviesoje žibantis ir mirguliuojantis vanduo iš abiejų pusių sruvo pro mažutę salelę, ant kurios, tartum grūste susigrūdę, žaliavo medžiai ir krūmai. Po jais žvyruoti takeliai, dabar neįžiūrimi, vedė prie patogių suoliukų, ant kurių K. tysojo ne vieną vasarą.
— Aš juk visai nenorėjau sustoti,— tarė K. savo palydovams, sugėdintas jų paslaugumo.
Atrodė, kad juodu susižvalgė už K. nugaros, švelniai priekaištaudami kits kitam, kad be reikalo sustojo, paskui visi trys vėl patraukė toliau.
Jie perėjo kelias į kalną kylančias gatveles, kuriose kur ne kur, tai tolumoje, tai visai arti, stovėjo arba vaikščiojo policininkai. Vienas iš jų, vešliais ūsais, uždėjęs ranką ant kardo rankenos, lyg tyčia priėjo prie pat Šitos gana įtartinos grupelės. Palydovai stabtelėjo, policininkas, rodės, jau buvo besižiojąs, tačiau K. iš visų jėgų timptelėjo abu ponus į priekį. Jis ne sykį atsargiai atsigręžė pažiūrėti, ar policininkas neseka iš paskos; kai jie pasuko už kampo ir dingo policininkui iš akių, K. pasileido tekinas, o palydovai, nors ir baisiai dusdami, turėjo skubėti kartu su juo.
Taip jie greitai išėjo iš miesto, už kurio šiame pakraštyje beveik išsyk traukėsi laukai. Netoli vieno dar visai miestiško namo buvo mažutė, apleista ir tuščia akmenų skaldykla. Čia abu ponai sustojo: gal dėl to, kad tą vietą iš pat pradžių buvo numatę, o gal ir dėl to, kad buvo labai pavargę ir nepajėgė toliau bėgti. Dabar juodu paleido K., kuris laukė tylėdamas, ir, nusiėmę cilindrus ir nosinėmis šluostydamiesi nuo kaktų prakaitą, ėmė žvalgytis po skaldyklą. Viską gaubė mėnesiena, tokia natūrali ir rami, kokia nebūna jokia kita šviesa.
Palydovai pasikeitė keliais mandagiais žodžiais, tardamiesi, katram dabar reikėtų atlikti tolesnę uždavinio dalį,— matyt, ponams pareigos nebuvo griežtai paskirstytos,— paskui vienas iš jų priėjo prie K. ir nuvilko jam švarką, liemenę, galų gale — net marškinius. K. nejučiom krūptelėjo nuo vėsumos, o palydovas ramindamas švelniai pliaukštelėjo ranka jam per nugarą. Paskui jis rūpestingai sudėjo drabužius, lyg tvarkydamas daiktus, kurių kad ir ne tuoj pat, bet vis dėlto dar reikės. Kad K. nereikėtų nejudant stovėti gana vėsiame nakties ore, palydovas paėmė jį už parankės ir leidosi su juo vaikštinėti, kol antrasis ponas ieškojo tinkamos vietos skaldykloje. Radęs ją, jis pamojo ranka, ir pirmasis ponas nuvedė tenai K. Ta vieta buvo pačiame skaldyklos pakraštyje, ten gulėjo atskeltas akmuo. Palydovai pasodino K. ant žemės, atrėmė jį į akmenį ir atlošė ant akmens jo galvą. Nepaisant visų jų pastangų ir nepaisant viso paslaugumo, kurį K. stengėsi jiems parodyti, jo padėtis vis tiek visą laiką atrodė labai nenatūrali ir neįtikima. Todėl vienas ponas paprašė kitą, kad šis leistų jam vienam pamėginti K. paguldyti, bet ir tai nieko nepadėjo. Galų gale juodu paliko K. gulėti tokioje padėtyje, kuri nebuvo net pati geriausia iš visų išmėgintųjų. Paskui vienas palydovas atsisagstė surdutą ir iš makš-

tų, kybančių ant diržo, kuriuo tas vyriškis buvo susijuosęs virš liemenės, išsitraukė ilgą, ploną, dviašmenį mėsininko peilį, iškėlė jį ir pažiūrėjo prieš šviesą, ar aštrus. Vėl prasidėjo ta pati šlykšti mandagumo ceremonija: vienas padavė virš K. galvos peilį kitam, o šis, vėl virš K. galvos, grąžino jį pirmajam. Dabar K. aiškiai suprato, kad jo pareiga pačiupti virš jo galvos iš rankų į rankas keliaujantį peilį ir susivaryti jį sau. Tačiau K. to nepadarė, tik pasuko kol kas dar laisvą kaklą ir apsidairė. Iki galo jis neįstengė atlikti savo pareigos, nėįstengė išvaduoti teismo organų nuo paskutinio darbo, tačiau už šią paskutinę kliaudą atsakingas buvo tas, kas. nesuteikė K. tam reikalingų jėgų. K. žvilgsnis užkliuvo už namo, kuris stovėjo šalia skaldyklos, už viršutinio jo aukšto. It šviesos blyksnis ten atsivėrė abi vieno lango pusės, kažkoks žmoguj, silpnas ir liesas aukštai ir toli, staiga smarkiai pasilenkė į priekį ir dar ištiesė rankas. Kas jis toks? Draugas? Geras žmogus? Ar jis užuojautos pagautas? Ar nori padėti? Ar jis vienas? Ar ten visi? Ar dar galima kaip nors padėti? Ar dar yra kokių užmirštų argumentų? Žinoma, kad yra. Logika, tiesa, nesugriaunama, tačiau ir ji negali įveikti žmogaus, trokštančio gyventi. Kur teisėjas, kurio jis nė karto nematė? Kur aukštasis teismas, kurio jis niekada nepasiekė? K. iškėlė rankas ir išskėtė visus pirštus.
Tačiau vieno pono rankos jau suspaudė jam gerklę, o antrasis giliai suvarė peilį į širdį ir du kartus jį pasuko. Gęstančiomis akimis K. dar matė, kaip abu ponai, pasilenkę jam prie pat veido, susiglaudę skruostais, stebi atomazgą.
— Kaip šuva,— tarė K., lyg ši gėda turėtų jį pergyventi.



